<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ អេសាយ ៦៣</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>អេសាយ</a></li>
<li><a href='ISA62.html'>&lt;</a></li>
<li><a href='ISA.html'>៦៣</a></li>
<li><a href='ISA64.html'>&gt;</a></li>
</ul>
<div class="main">
 <div class='chapterlabel' id="V0"> ៦៣</div><div class='s'>ថ្ងៃ​ព្រះជាម្ចាស់​វិនិច្ឆ័យ​ទោស </div><div class='p'>
 <span class="verse" id="V1">១&nbsp;</span>តើ​អ្នក​ណា​ហ្ន៎ ដែល​មក​ពី​ស្រុក​អេដំម ស្លៀកពាក់​ដោយ​សំពត់​ពណ៌​ពី​ក្រុង​បុសរ៉ា គឺ​អ្នក​នោះ​ដែល​មាន​សំលៀកបំពាក់​រុងរឿង ហើយ​ក៏​ដើរ​មក​ដោយ​ឫទ្ធិ​យ៉ាង​ខ្លាំង គឺ​អញ​នេះ​ដែល​និយាយ​ដោយ​សេចក្តី​សុចរិត ជា​អ្នក​ពូកែ​នឹង​សង្គ្រោះ  <span class="verse" id="V2">២&nbsp;</span>ហេតុ​អ្វី​បាន​ជា​ព្រះពស្ត្រ​ទ្រង់​មាន​ពណ៌​ក្រហម ហើយ​ព្រះភូសា​ក៏​ដូច​ជា​អ្នក​ដែល​ជាន់​ក្នុង​ធុង​ទំពាំងបាយជូរ​ដូច្នេះ  <span class="verse" id="V3">៣&nbsp;</span>នេះ​គឺ​អញ​បាន​ជាន់​ក្នុង​ធុង​ទំពាំងបាយជូរ​តែ​ម្នាក់​ឯង ឥត​មាន​អ្នក​ណា​ក្នុង​ពួក​ជនជាតិ​ទាំងឡាយ​នៅ​ជា​មួយ​នឹង​អញ​ឡើយ អើ អញ​បាន​ជាន់​គេ​ដោយ​សេចក្តី​កំហឹង ហើយ​បាន​ឈ្លី​គេ​ដោយ​សេចក្តី​ឃោរឃៅ​របស់​អញ ឈាម​គេ​បាន​ខ្ទាត​មក​លើ​សំលៀកបំពាក់​របស់​អញ សំលៀកបំពាក់​អញ​បាន​ត្រូវ​ប្រឡាក់​ទាំង​អស់​ហើយ  <span class="verse" id="V4">៤&nbsp;</span>ដ្បិត​នៅ​ក្នុង​ចិត្ត​អញ​បាន​នឹក​ពី​ថ្ងៃ​សងសឹក ឯ​ឆ្នាំ​កំណត់​នៃ​ពួក​ប្រោស​លោះ​របស់​អញ ក៏​បាន​មក​ដល់​ដែរ  <span class="verse" id="V5">៥&nbsp;</span>អញ​ក៏​រក​មើល តែ​គ្មាន​អ្នក​ណា​នឹង​ជួយ​សោះ អញ​បាន​អស្ចារ្យ​ពី​ការ​ដែល​គ្មាន​អ្នក​ណា​នឹង​ជួយ​ទប់ទល់ ដូច្នេះ ដើម​ដៃ​របស់​អញ​បាន​នាំ​សេចក្តី​សង្គ្រោះ​មក​ឯ​អញ ហើយ​សេចក្តី​ឃោរឃៅ​របស់​អញ​បាន​ទប់ទល់​អញ  <span class="verse" id="V6">៦&nbsp;</span>អញ​បាន​ជាន់​ឈ្លី​ជនជាតិ​ទាំងឡាយ ដោយ​សេចក្តី​កំហឹង​របស់​អញ ក៏​ធ្វើ​ឲ្យ​គេ​ស្រវឹង ដោយ​សេចក្តី​ឃោរឃៅ​របស់​អញ ហើយ​បាន​ចាក់​ឈាម​គេ​ចុះ​ដល់​ដី​ផង។ </div><div class='s'>ការ​រំលឹក​ពី​ព្រះហឫទ័យ​អាណិត​មេត្តា​របស់​ព្រះអម្ចាស់ </div><div class='p'> <span class="verse" id="V7">៧&nbsp;</span>ខ្ញុំ​នឹង​ថ្លែង​ប្រាប់​ពី​សេចក្តី​សប្បុរស​របស់​ព្រះយេហូវ៉ា ហើយ​ពី​សេចក្តី​ដែល​គួរ​សរសើរ​របស់​ទ្រង់ តាម​គ្រប់​ទាំង​សេចក្តី​ដែល​ព្រះយេហូវ៉ា​ទ្រង់​បាន​ប្រោស​ដល់​យើង​រាល់​គ្នា និង​សេចក្តី​សប្បុរស​ដ៏​ជា​ធំ ដែល​ផ្តល់​ដល់​ពូជពង្ស​អ៊ីស្រាអែល ជា​សេចក្តី​ដែល​ទ្រង់​បាន​ប្រោស​ដល់​គេ​តាម​សេចក្តី​មេត្តាករុណា​របស់​ទ្រង់ ហើយ​តាម​សេចក្តី​សប្បុរស​ដ៏​ជា​បរិបូរ​របស់​ទ្រង់  <span class="verse" id="V8">៨&nbsp;</span>ដ្បិត​ទ្រង់​បាន​មាន​ព្រះបន្ទូល​ថា គេ​ជា​រាស្ត្រ​អញ​ពិត គឺ​ជា​កូន​ចៅ​ដែល​មិន​ព្រម​ប្រព្រឹត្ត​ដោយ​គៃកាញ់​ឡើយ ដូច្នេះ​បាន​ជា​ទ្រង់​បាន​ធ្វើ​ជា​ព្រះអង្គ​សង្គ្រោះ​ដល់​គេ  <span class="verse" id="V9">៩&nbsp;</span>ក្នុង​គ្រប់​ទាំង​សេចក្តី​ទុក្ខ​វេទនា​របស់​គេ នោះ​ទ្រង់​ក៏​រង​ទុក្ខ​ដែរ ហើយ​ទេវតា​ដែល​នៅ​ចំពោះ​ទ្រង់​បាន​សង្គ្រោះ​គេ ទ្រង់​បាន​ប្រោស​លោះ​គេ ដោយ​សេចក្តី​ស្រឡាញ់ និង​សេចក្តី​មេត្តាករុណា​របស់​ទ្រង់ កាល​ពី​ចាស់​បុរាណ ទ្រង់​បាន​លើក​គេ​បី​ទៅ​ជា​ដរាប។ </div><div class='p'> <span class="verse" id="V10">១០&nbsp;</span>តែ​គេ​បាន​បះបោរ ហើយ​បាន​បញ្ឈឺ​ព្រះហឫទ័យ​នៃ​ព្រះវិញ្ញាណ​បរិសុទ្ធ​របស់​ទ្រង់ ហេតុ​នោះ​បាន​ជា​ទ្រង់​បាន​ត្រឡប់​ជា​ខ្មាំងសត្រូវ​នឹង​គេ​វិញ ហើយ​អង្គ​ទ្រង់​ក៏​តប​ត​នឹង​គេ​ដែរ  <span class="verse" id="V11">១១&nbsp;</span>ខណៈ​នោះ រាស្ត្រ​ទ្រង់​បាន​នឹក​ដល់​គ្រា​ជាន់​មុន ហើយ​ពី​ម៉ូសេ​ដោយ​ថា ព្រះអង្គ​ដែល​នាំ​គេ​ឡើង​ពី​សមុទ្រ​ជា​មួយ​នឹង​អ្នក​គង្វាល​នៃ​ហ្វូង​ចៀម​ទ្រង់ តើ​ទ្រង់​នៅ​ឯ​ណា ព្រះអង្គ​ដែល​ដាក់​ព្រះវិញ្ញាណ​បរិសុទ្ធ​របស់​ទ្រង់​ឲ្យ​សណ្ឋិត​នៅ​នឹង​គេ នោះ​តើ​នៅ​ឯ​ណា  <span class="verse" id="V12">១២&nbsp;</span>គឺ​ព្រះអង្គ​ដែល​ឲ្យ​ព្រះពាហុ​រុងរឿង​ឧត្តម​របស់​ទ្រង់​អម​ដៃ​ស្តាំ​ម៉ូសេ​ទៅ ជា​ព្រះ​ដែល​ញែក​ទឹក​ចេញ​ពី​គ្នា​នៅ​មុខ​គេ ដើម្បី​នឹង​ធ្វើ​ឲ្យ​ទ្រង់​មាន​នាម​ដ៏​ស្ថិតស្ថេរ​នៅ​អស់កល្ប​ត​ទៅ​នោះ  <span class="verse" id="V13">១៣&nbsp;</span>ជា​ព្រះ​ដែល​នាំ​គេ​ដើរ​កាត់​ទី​ជំរៅ​មិន​ឲ្យ​ចំពប់​ដួល​ឡើយ ដូច​ជា​នាំ​សេះ​ដើរ​កាត់​ទី​រហោស្ថាន  <span class="verse" id="V14">១៤&nbsp;</span>ព្រះវិញ្ញាណ​នៃ​ព្រះយេហូវ៉ា​បាន​ឲ្យ​គេ​ឈប់​សំរាក ដូច​ជា​ហ្វូង​គោ​ដែល​ចុះ​ទៅ​ក្នុង​ច្រក​ភ្នំ គឺ​យ៉ាង​នោះ​ដែល​ទ្រង់​បាន​នាំ​រាស្ត្រ​ទ្រង់ ដើម្បី​នឹង​ធ្វើ​ឲ្យ​ព្រះនាម​ទ្រង់​បាន​រុងរឿង​ឧត្តម។ </div><div class='p'> <span class="verse" id="V15">១៥&nbsp;</span>សូម​ទ្រង់​ពិចារណា​ពី​លើ​ស្ថាន​សួគ៌ ហើយ​ទត​មើល​ពី​ទី​លំនៅ​នៃ​សេចក្តី​បរិសុទ្ធ និង​សិរីល្អ​របស់​ទ្រង់ តើ​សេចក្តី​ខ្មីឃ្មាត និង​ឫទ្ធានុភាព​របស់​ទ្រង់ នៅ​ឯ​ណា ឯ​សេចក្តី​កន្លេង​ក្នុង​ព្រះហឫទ័យ និង​សេចក្តី​មេត្តាករុណា​របស់​ទ្រង់ នោះ​បាន​បង្ខាំង​ទុក នៅ​ចំពោះ​ទូលបង្គំ​ហើយ  <span class="verse" id="V16">១៦&nbsp;</span>ពី​ព្រោះ​ទ្រង់​ជា​ព្រះវរបិតា​របស់​យើង​ខ្ញុំ ទោះ​បើ​លោក​អ័ប្រាហាំ​មិន​បាន​ស្គាល់​យើង​ខ្ញុំ ហើយ​ពួក​អ៊ីស្រាអែល​មិន​ព្រម​ទទួល​ស្គាល់​យើង​ខ្ញុំ​ក៏​ដោយ គង់​តែ ឱ​ព្រះយេហូវ៉ា​អើយ ទ្រង់​ជា​ព្រះវរបិតា​នៃ​យើង​ខ្ញុំ​ពិត ហើយ​តាំង​ពី​អស់​កល្ប​រៀង​មក នោះ​ព្រះនាម​ទ្រង់​ជា​ព្រះ​ដ៏​ប្រោស​លោះ​យើង​ខ្ញុំ  <span class="verse" id="V17">១៧&nbsp;</span>ឱ​ព្រះយេហូវ៉ា​អើយ ហេតុ​អ្វី​បាន​ជា​ទ្រង់​ធ្វើ​ឲ្យ​យើង​ខ្ញុំ​វង្វេង​ចេញ​ពី​ផ្លូវ​របស់​ទ្រង់ ហើយ​ឲ្យ​យើង​ខ្ញុំ​មាន​ចិត្ត​រឹងទទឹង​ចំពោះ​សេចក្តី​កោតខ្លាច​ដល់​ទ្រង់​ដូច្នេះ សូម​ទ្រង់​វិល​មក​វិញ ដោយ​យល់​ដល់​ពួក​អ្នក​បំរើ​របស់​ទ្រង់ គឺ​ជា​ពូជ​អំបូរ​ទាំង​ប៉ុន្មាន​នៃ​មរដក​របស់​ទ្រង់  <span class="verse" id="V18">១៨&nbsp;</span>រាស្ត្រ​បរិសុទ្ធ​របស់​ទ្រង់​បាន​ស្រុក​នោះ​មិន​យូរ​ប៉ុន្មាន​ទេ ឯ​ពួក​ខ្មាំងសត្រូវ​របស់​យើង​ខ្ញុំ គេ​បាន​ជាន់​ឈ្លី​ទី​បរិសុទ្ធ​នៃ​ទ្រង់  <span class="verse" id="V19">១៩&nbsp;</span>យើង​ខ្ញុំ​រាល់​គ្នា​បាន​ត្រឡប់​ដូច​ជា​ពួក​អ្នក ដែល​ទ្រង់​មិន​បាន​គ្រប់គ្រង​ឡើយ គឺ​ដូច​ជា​ពួក​អ្នក ដែល​មិន​បាន​ហៅ​តាម​ព្រះនាម​ទ្រង់​វិញ។ </div><ul class="nav nav-pills">
<li><a href='index.html'>អេសាយ</a></li>
<li><a href='ISA62.html'>&lt;</a></li>
<li><a href='ISA.html'>៦៣</a></li>
<li><a href='ISA64.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->