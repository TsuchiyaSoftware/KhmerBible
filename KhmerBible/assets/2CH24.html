<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ របាក្សត្រ ទី ២ ២៤</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>របាក្សត្រ ទី ២</a></li>
<li><a href='2CH23.html'>&lt;</a></li>
<li><a href='2CH.html'>២៤</a></li>
<li><a href='2CH25.html'>&gt;</a></li>
</ul>
<div class="main">
 <div class='chapterlabel' id="V0"> ២៤</div><div class='s'>ស្តេច​យ៉ូអាស​ជួសជុល​ព្រះវិហារ </div><div class='p'>
 <span class="verse" id="V1">១&nbsp;</span>កាល​យ៉ូអាស​ទ្រង់​ចាប់​តាំង​សោយរាជ្យ​ឡើង នោះ​មាន​ព្រះជន្ម​៧​ឆ្នាំ​ហើយ ក៏​សោយរាជ្យ​នៅ​ក្រុង​យេរូសាឡិម​បាន​៤០​ឆ្នាំ ព្រះមាតា​ទ្រង់​ព្រះនាម ជា​ស៊ីបយ៉ា​ជា​អ្នក​ក្រុង​បៀរ-សេបា  <span class="verse" id="V2">២&nbsp;</span>យ៉ូអាស​ទ្រង់​ប្រព្រឹត្ត​សេចក្តី​ដ៏​ត្រឹមត្រូវ​នៅ​ព្រះនេត្រ​ព្រះយេហូវ៉ា គ្រប់​១​ជីវិត​យេហូយ៉ាដា​ដ៏​ជា​សង្ឃ  <span class="verse" id="V3">៣&nbsp;</span>យេហូយ៉ាដា​ក៏​រក​បាន​នាង​២​នាក់​ថ្វាយ​ទ្រង់​ជា​ភរិយា ហើយ​ទ្រង់​បង្កើត​បាន​បុត្រា​បុត្រី។ </div><div class='p'> <span class="verse" id="V4">៤&nbsp;</span>ក្រោយ​នោះ​មក យ៉ូអាស​ទ្រង់​មាន​ព្រះទ័យ​នឹក​ចង់​ជួសជុល​ព្រះវិហារ​នៃ​ព្រះយេហូវ៉ា​ឡើង​ដូច​ដើម  <span class="verse" id="V5">៥&nbsp;</span>ទ្រង់​ក៏​ប្រមូល​ពួក​សង្ឃ និង​ពួក​លេវី​មក​បង្គាប់​ថា ចូរ​ចេញ​ទៅ​ឯ​អស់​ទាំង​ទី​ក្រុង​ស្រុក​យូដា រៃ​ប្រាក់​ពី​ពួក​អ៊ីស្រាអែល​ទាំង​អស់​រាល់​តែ​ឆ្នាំ ដើម្បី​នឹង​ជួសជុល​ព្រះវិហារ​របស់​ព្រះ​នៃ​អ្នក​រាល់​គ្នា ហើយ​ប្រឹងប្រែង​ឡើង​ផង ប៉ុន្តែ​ពួក​លេវី​មិន​បាន​ប្រឹងប្រែង​ឡើយ  <span class="verse" id="V6">៦&nbsp;</span>ដូច្នេះ ស្តេច​ទ្រង់​ហៅ​យេហូយ៉ាដា​ដ៏​ជា​សំដេច​សង្ឃ​មក​សួរ​ថា ហេតុ​ដូច​ម្តេច​បាន​ជា​លោក​មិន​បង្ខំ ឲ្យ​ពួក​លេវី​ទៅ​ហូត​ពន្ធ​ពី​ពួក​យូដា និង​ពួក​ក្រុង​យេរូសាឡិម​ដូច​ជា​លោក​ម៉ូសេ ជា​អ្នក​បំរើ​របស់​ព្រះយេហូវ៉ា និង​ពួក​ជំនុំ​នៃ​សាសន៍​អ៊ីស្រាអែល​បាន​បង្គាប់ ទុក​សំរាប់​ត្រសាល​នៃ​សេចក្តី​បន្ទាល់​ដូច្នេះ  <span class="verse" id="V7">៧&nbsp;</span>ដ្បិត​ពួក​បុត្រ​របស់​នាង​អ័ថាលា ជា​ស្រី​ដ៏​អាក្រក់​នោះ បាន​បំបាក់​បំបែក​ព្រះវិហារ​នៃ​ព្រះ​ហើយ ព្រម​ទាំង​យក​គ្រឿង​ប្រដាប់​បរិសុទ្ធ​ទាំង​ប៉ុន្មាន ដែល​នៅ​ក្នុង​ព្រះវិហារ​នៃ​ព្រះយេហូវ៉ា ទៅ​ថ្វាយ​ដល់​ព្រះបាល​វិញ។ </div><div class='p'> <span class="verse" id="V8">៨&nbsp;</span>ដូច្នេះ ស្តេច​ទ្រង់​ចេញ​បង្គាប់ ហើយ​គេ​ក៏​ធ្វើ​ហិប​១​ដាក់​នៅ​មាត់​ទ្វារ​ព្រះវិហារ​នៃ​ព្រះយេហូវ៉ា  <span class="verse" id="V9">៩&nbsp;</span>រួច​ប្រកាស​ប្រាប់​នៅ​គ្រប់​ក្នុង​ស្រុក​យូដា និង​នៅ​ក្រុង​យេរូសាឡិម ឲ្យ​គេ​យក​ពន្ធ​មក​ថ្វាយ​ព្រះយេហូវ៉ា ដូច​ជា​លោក​ម៉ូសេ ជា​អ្នក​បំរើ​របស់​ព្រះ បាន​បង្គាប់​ដល់​ពួក​អ៊ីស្រាអែល នៅ​ទី​រហោស្ថាន​ដែរ  <span class="verse" id="V10">១០&nbsp;</span>នោះ​ពួក​អ្នក​ដែល​ជា​ប្រធាន និង​បណ្តាជន​ទាំងឡាយ​ក៏​រីករាយ​សប្បាយ ហើយ​យក​ប្រាក់​មក​ដាក់​ក្នុង​ហិប ដរាប​ដល់​បាន​គ្រប់  <span class="verse" id="V11">១១&nbsp;</span>វេលា​ណា​ដែល​ពួក​លេវី​ឃើញ​មាន​ប្រាក់​ច្រើន​ហើយ នោះ​ក៏​នាំ​យក​ហិប​ចូល​ទៅ​ឯ​ពួក​ភ្នាក់ងារ​របស់​ស្តេច ហើយ​ស្មៀន​ហ្លួង នឹង​អ្នក​ដំណាង​សំដេច​សង្ឃ ក៏​ចូល​មក​ចាក់​ចេញ​យក​ប្រាក់​ទៅ​ទុក រួច​គេ​យក​ហិប​ទៅ​ដាក់​នៅ​កន្លែង​ដើម​វិញ គេ​ធ្វើ​ដូច្នោះ​រាល់​តែ​ថ្ងៃ ហើយ​បាន​ប្រាក់​ជា​បរិបូរ  <span class="verse" id="V12">១២&nbsp;</span>ស្តេច និង​យេហូយ៉ាដា ក៏​ប្រគល់​ប្រាក់​នោះ ឲ្យ​ដល់​ពួក​អ្នក​ដែល​ត្រួត​មើល​ការងារ​ក្នុង​ព្រះវិហារ​នៃ​ព្រះយេហូវ៉ា អ្នក​ទាំង​នោះ​ក៏​ជួល​ជាង​ដាប់​ថ្ម និង​ជាង​ឈើ ឲ្យ​រៀបចំ​ព្រះវិហារ​នៃ​ព្រះយេហូវ៉ា​ឡើង​ជា​ថ្មី ព្រម​ទាំង​ពួក​ជាង​ដែក ជាង​លង្ហិន ឲ្យ​ជួសជុល​ព្រះវិហារ​នៃ​ព្រះយេហូវ៉ា​ដែរ  <span class="verse" id="V13">១៣&nbsp;</span>ដូច្នេះ ពួក​អ្នក​ទាំង​នោះ​ក៏​ធ្វើ​ការ​ទៅ ហើយ​ការ​ជួសជុល​ក៏​ចំរើន​ឡើង ដោយសារ​ដៃ​គេ គេ​បាន​រៀបចំ​ព្រះវិហារ​នៃ​ព្រះ​តាម​សណ្ឋាន​ដើម​វិញ ព្រម​ទាំង​ធ្វើ​ឲ្យ​មាំមួន​ជាង​ទៅ​ទៀត  <span class="verse" id="V14">១៤&nbsp;</span>កាល​គេ​បាន​ធ្វើ​ការ​ស្រេច​ហើយ នោះ​ក៏​យក​ប្រាក់​ដែល​សល់​នៅ ទៅ​ថ្វាយ​ដល់​ស្តេច និង​យេហូយ៉ាដា ហើយ​ប្រាក់​នោះ​ក៏​យក​ទៅ​ធ្វើ​ជា​គ្រឿង​ប្រដាប់​សំរាប់​ព្រះវិហារ​នៃ​ព្រះយេហូវ៉ា គឺ​ជា​គ្រឿង​សំរាប់​ប្រើ​ធ្វើ​ការងារ ហើយ​ថ្វាយ​ដង្វាយ ព្រម​ទាំង​កូន​ចាន និង​គ្រឿង​ប្រដាប់​ឯ​ទៀត ធ្វើ​ពី​មាស និង​ប្រាក់ រួច​ការ​ថ្វាយ​ដង្វាយ​ដុត នៅ​ក្នុង​ព្រះវិហារ​នៃ​ព្រះយេហូវ៉ា ក៏​មាន​នៅ​ជានិច្ច​គ្រប់​១​ជីវិត​របស់​យេហូយ៉ាដា។ </div><div class='p'> <span class="verse" id="V15">១៥&nbsp;</span>តែ​យេហូយ៉ាដា លោក​កាន់​តែ​ចាស់​ទៅ លោក​បាន​ស្កប់​ចិត្ត​នឹង​អាយុ​លោក ហើយ​ក៏​ស្លាប់​ទៅ កាល​លោក​ស្លាប់ នោះ​មាន​អាយុ​១៣០​ឆ្នាំ​ហើយ  <span class="verse" id="V16">១៦&nbsp;</span>គេ​បញ្ចុះ​សព​លោក នៅ​ជា​មួយ​នឹង​ពួក​ស្តេច នៅ​ក្នុង​ក្រុង​ដាវីឌ​ពី​ព្រោះ​លោក​បាន​ធ្វើ​ល្អ​ក្នុង​សាសន៍​អ៊ីស្រាអែល ហើយ​ចំពោះ​ព្រះ និង​ព្រះវិហារ​ទ្រង់​ផង  <span class="verse" id="V17">១៧&nbsp;</span>រីឯ​កាល​យេហូយ៉ាដា​បាន​ស្លាប់​ទៅ​ហើយ នោះ​ពួក​ដែល​ជា​ប្រធាន​ក្នុង​ស្រុក​យូដា គេ​ចូល​មក​ក្រាប​ថ្វាយ​បង្គំ​ដល់​ស្តេច ហើយ​ទ្រង់​ក៏​ស្តាប់​តាម​គេ  <span class="verse" id="V18">១៨&nbsp;</span>ដូច្នេះ គេ​បោះបង់​ចោល​ព្រះវិហារ​របស់​ព្រះយេហូវ៉ា ជា​ព្រះ​នៃ​ពួក​ឰយុកោ​គេ ទៅ​គោរព​ប្រតិបត្តិ​តាម​រូប​ព្រះ និង​អ្នកតា​វិញ ហើយ​មាន​សេចក្តី​ក្រោធ​មក​លើ​ពួក​យូដា និង​ពួក​ក្រុង​យេរូសាឡិម ដោយ​ព្រោះ​ការ​កំហុស​ដែល​គេ​ប្រព្រឹត្ត​នោះ  <span class="verse" id="V19">១៩&nbsp;</span>ប៉ុន្តែ​ទ្រង់​ក៏​ចាត់​ពួក​ហោរា​ទៅ​ឯ​គេ​ដែរ ដើម្បី​នឹង​ទាញ​នាំ​គេ​មក​ឯ​ព្រះយេហូវ៉ា​វិញ ឯ​ពួក​ហោរា​នោះ លោក​ក៏​ចាប់​ទោស​គេ តែ​គេ​មិន​ព្រម​ទទួល​ស្តាប់​ឡើយ។ </div><div class='p'> <span class="verse" id="V20">២០&nbsp;</span>គ្រា​នោះ ព្រះវិញ្ញាណ​នៃ​ព្រះ​ទ្រង់​មក​សណ្ឋិត​លើ​សាការី ជា​កូន​យេហូយ៉ាដា​ដ៏​ជា​សង្ឃ លោក​ឈរ​នៅ​មុខ​បណ្តាជន​ពោល​ថា ព្រះ​ទ្រង់​មាន​ព្រះបន្ទូល​ដូច្នេះ ហេតុ​អ្វី​បាន​ជា​អ្នក​រាល់​គ្នា រំលង​អស់​ទាំង​ក្រឹត្យក្រម នៃ​ព្រះយេហូវ៉ា ដូច្នេះ ធ្វើ​យ៉ាង​នោះ​មិន​ចំរើន​ទេ គឺ​ដោយ​ព្រោះ​អ្នក​រាល់​គ្នា​បាន​បោះបង់​ចោល​ព្រះយេហូវ៉ា​ចេញ បាន​ជា​ទ្រង់​បោះបង់​ចោល​អ្នក​រាល់​គ្នា​ដែរ  <span class="verse" id="V21">២១&nbsp;</span>តែ​គេ​រួម​គំនិត​គ្នា​គិត​ប្រទូស្ត​នឹង​លោក​វិញ ក៏​ចោល​លោក​នឹង​ថ្ម នៅ​ក្នុង​ទីលាន​ព្រះវិហារ​នៃ​ព្រះយេហូវ៉ា តាម​បង្គាប់​ស្តេច  <span class="verse" id="V22">២២&nbsp;</span>គឺ​យ៉ាង​នោះ ដែល​ស្តេច​យ៉ូអាស​បាន​រមឹលគុណ​របស់​យេហូយ៉ាដា ជា​ឪពុក​សាការី ដែល​លោក​បាន​ផ្តល់​ចំពោះ​ទ្រង់ គឺ​ទ្រង់​បាន​សំឡាប់​កូន​លោក​វិញ កាល​សាការី​ហៀប​នឹង​ស្លាប់​ទៅ​នោះ​ក៏​ពោល​ថា សូម​ឲ្យ​ព្រះយេហូវ៉ា​ទ្រង់​ទត​មើល ហើយ​សំរេច​តាម​យុត្តិធម៌​ចុះ។ </div><div class='s'>ចុង​បញ្ចប់​នៃ​រជ្ជកាល​ស្តេច​យ៉ូអាស </div><div class='p'> <span class="verse" id="V23">២៣&nbsp;</span>ដល់​ចុង​ឆ្នាំ​នោះ​ឯង នោះ​កងទ័ព​សាសន៍​ស៊ីរី គេ​ឡើង​មក​ច្បាំង​នឹង​ទ្រង់ គេ​លុក​ចូល​មក​ក្នុង​ស្រុក​យូដា និង​ក្រុង​យេរូសាឡិម ក៏​បំផ្លាញ​ពួក​ដែល​ជា​ប្រធាន ក្នុង​បណ្តាជន​ទាំង​អស់​ទៅ ហើយ​អស់​ទាំង​របឹប​ដែល​គេ​ចាប់​បាន​នោះ​គេ​ផ្ញើ​ទៅ​ថ្វាយ​ដល់​ស្តេច​ក្រុង​ដាម៉ាស  <span class="verse" id="V24">២៤&nbsp;</span>ពួក​ពលទ័ព​ស៊ីរី​បាន​មក​មាន​គ្នា​តែ​បន្តិច​ទេ តែ​ព្រះយេហូវ៉ា​ទ្រង់​ប្រគល់​ពលទ័ព​យ៉ាង​សន្ធឹក ទៅ​ក្នុង​កណ្តាប់​ដៃ​គេ ដោយ​ព្រោះ​ពួក​ខាង​យ៉ូអាស​បាន​បោះបង់​ចោល​ព្រះយេហូវ៉ា ជា​ព្រះ​នៃ​ពួក​ឰយុកោ​ខ្លួន​ហើយ គឺ​យ៉ាង​នោះ​ដែល​បាន​សំរេច​ទោស​ដល់​យ៉ូអាស។ </div><div class='p'> <span class="verse" id="V25">២៥&nbsp;</span>កាល​ពួក​ស៊ីរី​បាន​ថយ​ចេញ​ពី​ទ្រង់​ទៅ ទុក​ទ្រង់​ឲ្យ​នៅ​ទាំង​ឈឺ​ខ្លាំង នោះ​ពួក​មហាតលិក​ទ្រង់​មាន​គំនិត​គិត​ក្បត់​ចំពោះ​ទ្រង់ ដោយ​ព្រោះ​ឈាម​នៃ​កូន​យេហូយ៉ាដា​ដ៏​ជា​សង្ឃ ក៏​ធ្វើ​គត់​ទ្រង់​ដែល​កំពុង​ផ្ទំ​លើ​បន្ទំ​ទី គេ​បញ្ចុះ​សព​ទ្រង់​នៅ​ក្នុង​ក្រុង​ដាវីឌ តែ​មិន​មែន​ក្នុង​ផ្នូរ​របស់​ពួក​ស្តេច​ទេ  <span class="verse" id="V26">២៦&nbsp;</span>ឯ​ពួក​អ្នក​ដែល​គិត​ក្បត់​ចំពោះ​ទ្រង់​នោះ គឺ​សាបាឌ ជា​កូន​នាង​ស៊ីមាត សាសន៍​អាំម៉ូន​១ និង​យ៉ូសាបាឌ ជា​កូន​នាង​ស៊ីមរីត សាសន៍​ម៉ូអាប់​១  <span class="verse" id="V27">២៧&nbsp;</span>រីឯ​ដំណើរ​ពី​ពួក​ព្រះរាជបុត្រា​ទ្រង់ នឹង​បន្ទុក​យ៉ាង​ធ្ងន់​ដែល​បាន​ពោល​ពី​ទ្រង់​ព្រម​ទាំង​ការ​តាំង​ព្រះវិហារ​នៃ​ព្រះ​ឡើង​ជា​ថ្មី​ផង នោះ​សុទ្ធ​តែ​បាន​កត់​ទុក ក្នុង​សៀវភៅ​បរិយាយ ពី​ពួក​ស្តេច​ហើយ​រួច​អ័ម៉ាស៊ីយ៉ា ជា​ព្រះរាជបុត្រា ក៏​ឡើង​សោយរាជ្យ​ជំនួស​ព្រះបិតា។ </div><ul class="nav nav-pills">
<li><a href='index.html'>របាក្សត្រ ទី ២</a></li>
<li><a href='2CH23.html'>&lt;</a></li>
<li><a href='2CH.html'>២៤</a></li>
<li><a href='2CH25.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->