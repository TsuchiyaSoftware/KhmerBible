<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ ទំនុកដំកើង ៣៧</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA036.html'>&lt;</a></li>
<li><a href='PSA.html'>៣៧</a></li>
<li><a href='PSA038.html'>&gt;</a></li>
</ul>
<div class="main">
 <div class='chapterlabel' id="V0"> ៣៧</div><div class='s'>ចុង​បញ្ចប់​របស់​មនុស្ស​អាក្រក់ និង​មនុស្ស​ល្អ </div><div class='d'>ទំនុក​នៃ​ស្តេច​ដាវីឌ។ </div><div class='q'>
 <span class="verse" id="V1">១&nbsp;</span>កុំ​ឲ្យ​ក្តៅ​ចិត្ត ដោយ​ព្រោះ​មនុស្ស </div><div class='q2'>ដែល​ប្រព្រឹត្ត​អាក្រក់​ឡើយ </div><div class='q2'>ក៏​កុំ​ឲ្យ​ច្រណែន​នឹង​ពួក​អ្នក​ដែល​ធ្វើ​ការ​ទុច្ចរិត​ដែរ </div><div class='q'> <span class="verse" id="V2">២&nbsp;</span>ដ្បិត​នៅ​បន្តិច​ទៀត គេ​នឹង​ត្រូវ​ច្រូត​កាត់​ដូច​ជា​ស្មៅ </div><div class='q2'>ហើយ​នឹង​ក្រៀម​ស្វិត​ទៅ ដូច​ជា​ស្មៅ​ខ្ចី​ដែរ។ </div><div class='q'> <span class="verse" id="V3">៣&nbsp;</span>៙ ចូរ​ទុក​ចិត្ត​នឹង​ព្រះយេហូវ៉ា ហើយ​ប្រព្រឹត្ត​ការ​ល្អ​ចុះ </div><div class='q2'>យ៉ាង​នោះ អ្នក​នឹង​បាន​នៅ​ក្នុង​ស្រុក </div><div class='q2'>ហើយ​ចំអែត​ខ្លួន​ដោយ​សេចក្តី​ពិត </div><div class='q'> <span class="verse" id="V4">៤&nbsp;</span>ចូរ​យក​ព្រះយេហូវ៉ា​ជា​សេចក្តី​អំណរ​របស់​អ្នក </div><div class='q2'>នោះ​ទ្រង់​នឹង​ប្រទាន​ឲ្យ​អ្នក​បាន​ដូច​បំណង​ចិត្ត </div><div class='q'> <span class="verse" id="V5">៥&nbsp;</span>ចូរ​ទុក​ដាក់​ផ្លូវ​អ្នក​នឹង​ព្រះយេហូវ៉ា​ចុះ </div><div class='q2'>ថែម​ទាំង​ទុក​ចិត្ត​ដល់​ទ្រង់​ផង </div><div class='q2'>នោះ​ទ្រង់​នឹង​ប្រោស​ឲ្យ​បាន​សំរេច </div><div class='q'> <span class="verse" id="V6">៦&nbsp;</span>ទ្រង់​នឹង​ឲ្យ​សេចក្តី​សុចរិត​របស់​អ្នក​បាន​ផ្សាយ​ចេញ </div><div class='q2'>ដូច​ជា​ពន្លឺ </div><div class='q2'>ហើយ​សេចក្តី​យុត្តិធម៌​របស់​អ្នក ដូច​ជា​វេលា​ថ្ងៃ​ត្រង់​ផង </div><div class='q'> <span class="verse" id="V7">៧&nbsp;</span>ចូរ​ស្ងៀម​នៅ​ចំពោះ​ព្រះយេហូវ៉ា ហើយ​រង់ចាំ​ទ្រង់​ចុះ </div><div class='q2'>កុំ​ឲ្យ​ក្តៅ​ចិត្ត ដោយ​ព្រោះ​អ្នក​ដែល​ចំរើន​ក្នុង​ផ្លូវ​គេ </div><div class='q2'>ឬ​មនុស្ស​ដែល​បង្កើត​ការ​អាក្រក់​សំរេច​បាន​នោះ​ឡើយ។ </div><div class='q'> <span class="verse" id="V8">៨&nbsp;</span>៙ ចូរ​ឈប់​ពី​សេចក្តី​កំហឹង </div><div class='q2'>ហើយ​បោះបង់​សេចក្តី​ឃោរឃៅ​ចោល​ចេញ </div><div class='q2'>កុំ​ឲ្យ​ក្តៅ​ចិត្ត​ឡើយ ដ្បិត​នោះ​នឹង​នាំ​ឲ្យ​ប្រព្រឹត្ត​អាក្រក់​វិញ </div><div class='q'> <span class="verse" id="V9">៩&nbsp;</span>ពី​ព្រោះ​ពួក​អ្នក​ដែល​ធ្វើ​អាក្រក់ នឹង​ត្រូវ​កាត់​ចេញ </div><div class='q2'>តែ​អស់​អ្នក​ដែល​រង់ចាំ​ព្រះយេហូវ៉ា </div><div class='q2'>នោះ​នឹង​បាន​ផែនដី​ជា​មរដក </div><div class='q'> <span class="verse" id="V10">១០&nbsp;</span>ដល់​បន្តិច​ទៀត មនុស្ស​អាក្រក់​នឹង​មិន​មាន​ទៀត​ទេ </div><div class='q2'>អើ អ្នក​នឹង​ខំ​មើល​កន្លែង​គេ តែ​គេ​មិន​នៅ​ទេ </div><div class='q'> <span class="verse" id="V11">១១&nbsp;</span>ឯ​មនុស្ស​រាបសា គេ​នឹង​បាន​ផែនដី​ជា​មរដក </div><div class='q2'>ហើយ​នឹង​បាន​ចិត្ត​រីករាយ </div><div class='q2'>ដោយ​សេចក្តី​ក្សេមក្សាន្ត​ដ៏​បរិបូរ។ </div><div class='q'> <span class="verse" id="V12">១២&nbsp;</span>៙ ចំណែក​មនុស្ស​អាក្រក់ </div><div class='q2'>គេ​គិតគូរ​ការ​ទាស់​នឹង​មនុស្ស​សុចរិត </div><div class='q2'>ក៏​សំញែង​ធ្មេញ​ដាក់​អ្នក​នោះ </div><div class='q'> <span class="verse" id="V13">១៣&nbsp;</span>តែ​ព្រះអម្ចាស់​ទ្រង់​នឹង​សើច​នឹង​គេ </div><div class='q2'>ដ្បិត​ទ្រង់​ជ្រាប​ថា ថ្ងៃ​កំណត់របស់​គេ​កាន់​តែ​ជិត​ដល់ </div><div class='q'> <span class="verse" id="V14">១៤&nbsp;</span>ពួក​មនុស្ស​អាក្រក់​បាន​ហូត​ដាវ​ជា​ស្រេច </div><div class='q2'>ហើយ​ដំឡើង​ធ្នូ​ទុក </div><div class='q2'>ដើម្បី​នឹង​ទំលាក់​មនុស្ស​ទ័លក្រ </div><div class='q2'>ហើយ​នឹង​មនុស្ស​កំសត់​ទុគ៌ត </div><div class='q2'>ព្រម​ទាំង​សំឡាប់​អស់​អ្នក​ដែល​កាន់​តាម​ផ្លូវ​ទៀង​ត្រង់ </div><div class='q'> <span class="verse" id="V15">១៥&nbsp;</span>តែ​ដាវ​គេ​នឹង​ចាក់​ចូល​ក្នុង​ចិត្ត​ខ្លួន​គេ​វិញ </div><div class='q2'>ហើយ​ធ្នូ​គេ​នឹង​ត្រូវ​បាក់ </div><div class='q'> <span class="verse" id="V16">១៦&nbsp;</span>ឯ​របស់​បន្តិច​បន្តួច​នៃ​មនុស្ស​សុចរិត </div><div class='q2'>នោះ​វិសេស​ជា​ជាង​របស់​បរិបូរ​នៃ​មនុស្ស​អាក្រក់ </div><div class='q2'>ជា​ច្រើន​នាក់​ទៅ​ទៀត </div><div class='q'> <span class="verse" id="V17">១៧&nbsp;</span>ដ្បិត​ដៃ​នៃ​មនុស្ស​អាក្រក់​នឹង​ត្រូវ​បាក់ </div><div class='q2'>តែ​ព្រះយេហូវ៉ា​ទ្រង់​ទប់ទល់​មនុស្ស​សុចរិត។ </div><div class='q'> <span class="verse" id="V18">១៨&nbsp;</span>៙ ព្រះយេហូវ៉ា​ទ្រង់​ជ្រាប​នូវ​អស់​ទាំង​ថ្ងៃ​របស់ </div><div class='q2'>មនុស្ស​ទៀត​ត្រង់ </div><div class='q2'>ហើយ​មរដក​របស់​គេ​នឹង​នៅ​ជាប់​ជា​ដរាប </div><div class='q'> <span class="verse" id="V19">១៩&nbsp;</span>គេ​នឹង​មិន​ត្រូវ​ខ្មាស​ក្នុង​គ្រា​អាក្រក់​ឡើយ </div><div class='q2'>ហើយ​នៅ​វេលា​អំណត់ នោះ​គេ​នឹង​បាន​ឆ្អែត។ </div><div class='q'> <span class="verse" id="V20">២០&nbsp;</span>៙ តែ​មនុស្ស​អាក្រក់​នឹង​ត្រូវ​វិនាស​ទៅ </div><div class='q2'>ហើយ​ពួក​ខ្មាំង​នៃ​ព្រះយេហូវ៉ា នឹង​ដូច​ជា​ខ្លាញ់​កូន​ចៀម </div><div class='q2'>គេ​នឹង​ត្រូវ​សូន្យ​បាត់​ទៅ គេ​នឹង​ឆេះ​ទៅ​ជា​ផ្សែង​អស់​រលីង </div><div class='q'> <span class="verse" id="V21">២១&nbsp;</span>ឯ​មនុស្ស​អាក្រក់​គេ​ខ្ចី​ឥត​សង​វិញ​ឡើយ </div><div class='q2'>តែ​មនុស្ស​សុចរិត​គេ​មាន​គុណ ហើយ​ក៏​ឲ្យ​ទាន​វិញ </div><div class='q'> <span class="verse" id="V22">២២&nbsp;</span>ដ្បិត​អស់​អ្នក​ដែល​ទទួល​ព្រះពរ​ពី​ទ្រង់ </div><div class='q2'>នោះ​នឹង​បាន​ផែនដី​ជា​មរដក </div><div class='q2'>តែ​អស់​អ្នក​ដែល​ទ្រង់​ដាក់​បណ្តាសា​វិញ </div><div class='q2'>នោះ​នឹង​បាន​ត្រូវ​កាត់​ចោល​ចេញ។ </div><div class='q'> <span class="verse" id="V23">២៣&nbsp;</span>៙ គឺ​ព្រះយេហូវ៉ា​ដែល​តម្រូវ​អស់​ទាំង​ជំហាន​នៃ​មនុស្ស​ល្អ </div><div class='q2'>ហើយ​ទ្រង់​សព្វ​ព្រះហឫទ័យ​នឹង​ផ្លូវ​ដែល​គេ​ដើរ​ដែរ </div><div class='q'> <span class="verse" id="V24">២៤&nbsp;</span>ទោះ​បើ​គេ​ភ្លាត់​ដួល </div><div class='q2'>គង់​តែ​មិន​ត្រូវ​ដួល​ទាំង​ស្រុង​ទេ </div><div class='q2'>ដ្បិត​ព្រះយេហូវ៉ា​ទ្រង់​ទ្រ​អ្នក​នោះ​ដោយ​ព្រះហស្ត </div><div class='q'> <span class="verse" id="V25">២៥&nbsp;</span>យើង​ពី​ដើម​នៅ​ក្មេង ឥឡូវ​នេះ​ចាស់​ហើយ </div><div class='q2'>តែ​មិន​ដែល​ឃើញ​មនុស្ស​សុចរិត​ត្រូវ​លះបង់​ចោល </div><div class='q2'>ឬ​ពូជពង្ស​គេ​សូម​ទាន​អាហារ​ឡើយ </div><div class='q'> <span class="verse" id="V26">២៦&nbsp;</span>គេ​រមែង​មាន​គុណ​ជា​ដរាប​រាល់​ថ្ងៃ ព្រម​ទាំង​ឲ្យ​គេ​ខ្ចី </div><div class='q2'>ហើយ​ពូជពង្ស​គេ​បាន​ពរ​ដែរ។ </div><div class='q'> <span class="verse" id="V27">២៧&nbsp;</span>៙ ចូរ​គេច​ចេញ​ពី​ការ​អាក្រក់ ហើយ​ប្រព្រឹត្ត​ការ​ល្អ​ចុះ </div><div class='q2'>នោះ​អ្នក​នឹង​បាន​នៅ​ជា​រៀងរាប​ដរាប </div><div class='q'> <span class="verse" id="V28">២៨&nbsp;</span>ដ្បិត​ព្រះយេហូវ៉ា​ទ្រង់​សព្វ​ព្រះទ័យ​នឹង​សេចក្តី​យុត្តិធម៌ </div><div class='q2'>ក៏​មិន​ដែល​បោះបង់​ចោល​ពួក​បរិសុទ្ធ​របស់​ទ្រង់​ឡើយ </div><div class='q2'>ទ្រង់​ថែ​រក្សា​គេ​អស់​កល្ប​ជានិច្ច </div><div class='q2'>តែ​ពូជ​របស់​មនុស្ស​អាក្រក់​នឹង​ត្រូវ​កាត់​ចេញ​វិញ </div><div class='q'> <span class="verse" id="V29">២៩&nbsp;</span>ពួក​អ្នក​សុចរិត​នឹង​បាន​ស្រុក​ទុក​ជា​មរដក </div><div class='q2'>ហើយ​នឹង​នៅ​ក្នុង​ស្រុក​នោះ​ជានិច្ច។ </div><div class='q'> <span class="verse" id="V30">៣០&nbsp;</span>៙ មាត់​របស់​មនុស្ស​សុចរិត​ពោល​ចេញ​សុទ្ធ​តែ​ប្រាជ្ញា </div><div class='q2'>ហើយ​អណ្តាត​គេ​ក៏​សំដែង​ជា​សេចក្តី​យុត្តិធម៌ </div><div class='q'> <span class="verse" id="V31">៣១&nbsp;</span>ក្រឹត្យវិន័យ​របស់​ព្រះ​នៃ​គេ នោះ​នៅ​ក្នុង​ចិត្ត </div><div class='q2'>ឯ​ជំហាន​នៃ​គេ ក៏​នឹង​មិន​ភ្លាំងភ្លាត់​ឡើយ </div><div class='q'> <span class="verse" id="V32">៣២&nbsp;</span>មនុស្ស​អាក្រក់​ឃ្លាំ​មើល​មនុស្ស​សុចរិត </div><div class='q2'>ហើយ​ក៏​រក​សំឡាប់​គេ </div><div class='q'> <span class="verse" id="V33">៣៣&nbsp;</span>ព្រះយេហូវ៉ា​ទ្រង់​មិន​ទុក​គេ ឲ្យ​នៅ​ក្នុង </div><div class='q2'>កណ្តាប់​ដៃ​មនុស្ស​អាក្រក់​ឡើយ </div><div class='q2'>ក៏​មិន​ឲ្យ​គេ​មាន​ទោស​ក្នុង​កាល​ដែល​ត្រូវ​ជំនុំជំរះ​ដែរ។ </div><div class='q'> <span class="verse" id="V34">៣៤&nbsp;</span>៙ ចូរ​រង់ចាំ​ព្រះយេហូវ៉ា ហើយ​កាន់​តាម​ផ្លូវ​ទ្រង់​ចុះ </div><div class='q2'>នោះ​ទ្រង់​នឹង​ដំកើង​អ្នក ឲ្យ​បាន​ផែនដី​ជា​មរដក </div><div class='q2'>នៅ​គ្រា​ដែល​មនុស្ស​អាក្រក់​ត្រូវ​កាត់​ចេញ </div><div class='q2'>នោះ​អ្នក​នឹង​បាន​ឃើញ​ហើយ </div><div class='q'> <span class="verse" id="V35">៣៥&nbsp;</span>យើង​បាន​ឃើញ​មនុស្ស​អាក្រក់​មាន​អំណាច​យ៉ាង​សន្ធឹក </div><div class='q2'>ហើយ​កំពុង​តែ​ពង្រីក​ធំ​ឡើង ដូច​ជា​ដើម​ឈើ​ខ្ចី </div><div class='q2'>ដែល​ចំរើន​នៅ​ទី​កំណើត​វា </div><div class='q'> <span class="verse" id="V36">៣៦&nbsp;</span>តែ​គេ​បាត់​ទៅ ហើយ​មើល មិន​មាន​គេ​ទៀត​ឡើយ </div><div class='q2'>អើ យើង​បាន​ស្វែង​រក​គេ តែ​មិន​ប្រទះ​សោះ។ </div><div class='q'> <span class="verse" id="V37">៣៧&nbsp;</span>៙ ចូរ​ចំណាំ​មើល​មនុស្ស​គ្រប់​លក្ខណ៍​វិញ </div><div class='q2'>ហើយ​ពិចារណា​មើល​មនុស្ស​ទៀត​ត្រង់​ចុះ </div><div class='q2'>ដ្បិត​ចុង​បំផុត​នៃ​មនុស្ស​នោះ​មាន​សេចក្តី​សាន្តត្រាណ </div><div class='q'> <span class="verse" id="V38">៣៨&nbsp;</span>ឯ​ពួក​មនុស្ស​រំលង​ច្បាប់ នឹង​ត្រូវ​វិនាស​ទៅ​ជា​មួយ​គ្នា </div><div class='q2'>ឯ​ចុង​បំផុត​នៃ​មនុស្ស​អាក្រក់ </div><div class='q2'>នោះ​នឹង​ត្រូវ​កាត់​ចេញ​វិញ </div><div class='q'> <span class="verse" id="V39">៣៩&nbsp;</span>ឯ​សេចក្តី​សង្គ្រោះ​នៃ​មនុស្ស​សុចរិត </div><div class='q2'>នោះ​មក​ពី​ព្រះយេហូវ៉ា </div><div class='q2'>ក្នុង​គ្រា​ដែល​មាន​សេចក្តី​លំបាក </div><div class='q2'>នោះ​ទ្រង់​ជា​ទី​អាង​ដល់​គេ </div><div class='q'> <span class="verse" id="V40">៤០&nbsp;</span>ព្រះយេហូវ៉ា​ទ្រង់​ជួយ​គេ ក៏​ប្រោស​ឲ្យ​រួច </div><div class='q2'>ទ្រង់​ប្រោស​គេ​ឲ្យ​រួច​ពី​មនុស្ស​អាក្រក់ </div><div class='q2'>ព្រម​ទាំង​ជួយ​សង្គ្រោះ​គេ​ផង </div><div class='q2'>ពី​ព្រោះ​គេ​បាន​ពឹង​ជ្រក​ក្នុង​ទ្រង់។ </div><ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA036.html'>&lt;</a></li>
<li><a href='PSA.html'>៣៧</a></li>
<li><a href='PSA038.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->