<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ ទំនុកដំកើង ១០២</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA101.html'>&lt;</a></li>
<li><a href='PSA.html'>១០២</a></li>
<li><a href='PSA103.html'>&gt;</a></li>
</ul>
<div class="main">
 <div class='chapterlabel' id="V0"> ១០២</div><div class='s'>នៅ​ពេល​ទូលបង្គំ​មាន​អាសន្ន សូម​កុំ​លាក់​ព្រះភក្ត្រ​ឡើយ! </div><div class='d'>សេចក្តី​អធិស្ឋាន​របស់​មនុស្ស​វេទនា ក្នុង​កាល​ដែល​មាន​ទុក្ខ​មក​គ្រប​សង្កត់ ហើយ​បង្ហូរ​សេចក្តី​ទំនួញ​របស់​ខ្លួន នៅ​ចំពោះ​ព្រះយេហូវ៉ា។ </div><div class='q'>
 <span class="verse" id="V1">១&nbsp;</span>ឱ​ព្រះយេហូវ៉ា​អើយ សូម​ស្តាប់ </div><div class='q2'>សេចក្តី​អធិស្ឋាន​របស់​ទូលបង្គំ </div><div class='q2'>សូម​ឲ្យ​ពាក្យ​ដែល​ទូលបង្គំ​អំពាវនាវ​បាន​ឮ​ដល់​ទ្រង់ </div><div class='q'> <span class="verse" id="V2">២&nbsp;</span>សូម​កុំ​លាក់​ព្រះភក្ត្រ​ទ្រង់​នឹង​ទូលបង្គំ ក្នុង​ថ្ងៃ </div><div class='q2'>ដែល​ទូលបង្គំ​មាន​សេចក្តី​ទុក្ខ​លំបាក​ឡើយ </div><div class='q2'>សូម​ផ្ទៀង​ព្រះកាណ៌​ទ្រង់​មក​ឯ​ទូលបង្គំ </div><div class='q2'>ក្នុង​ថ្ងៃ​ដែល​ទូលបង្គំ​ស្រែក​ទូល </div><div class='q2'>នោះ​សូម​ឆ្លើយ​មក​ទូលបង្គំ​ជា​ប្រញាប់ </div><div class='q'> <span class="verse" id="V3">៣&nbsp;</span>ដ្បិត​អស់​ទាំង​ថ្ងៃ​នៃ​ទូលបង្គំ រសាត់​ទៅ​ដូច​ជា​ផ្សែង </div><div class='q2'>ហើយ​អស់​ទាំង​ឆ្អឹង​របស់​ទូលបង្គំ </div><div class='q2'>ក៏​ឆេះ​ក្តៅ​ដូច​ជា​កន្ទុយ​ឧស </div><div class='q'> <span class="verse" id="V4">៤&nbsp;</span>ចិត្ត​ទូលបង្គំ​ត្រូវ​កាត់​ចុះ​ដូច​ជា​ស្មៅ ហើយ​ក៏​ស្រពោន​ទៅ </div><div class='q2'>ដរាប​ដល់​ទូលបង្គំ​ភ្លេច​ទាំង​ទទួល​ទាន​អាហារ​ផង </div><div class='q'> <span class="verse" id="V5">៥&nbsp;</span>អស់​ទាំង​ឆ្អឹង​របស់​ទូលបង្គំ​ជាប់​ជិត​នឹង​សាច់ </div><div class='q2'>ដោយ​ព្រោះ​ដំងូរ​ដែល​ទូលបង្គំ​ថ្ងូរ​ជានិច្ច </div><div class='q'> <span class="verse" id="V6">៦&nbsp;</span>ទូលបង្គំ​ប្រៀប​ដូច​ជា​សត្វ​ទុង​នៅ​ទី​រហោស្ថាន </div><div class='q2'>ក៏​បាន​ត្រឡប់​ដូច​ជា​មៀម​នៅ​ទី​សូន្យ​ស្ងាត់ </div><div class='q'> <span class="verse" id="V7">៧&nbsp;</span>ទូលបង្គំ​ចាំ​យាម ក៏​ដូច​ជា​ចាប​ឥត​គូ នៅ​លើ​ដំបូល​ផ្ទះ </div><div class='q'> <span class="verse" id="V8">៨&nbsp;</span>ពួក​ខ្មាំងសត្រូវ​ពោល​ប្រទេច​ចំពោះ​ទូលបង្គំ​ជា​ដរាប </div><div class='q2'>រាល់​ថ្ងៃ </div><div class='q2'>ហើយ​ពួក​អ្នក​ដែល​ស្អប់​ទូលបង្គំ </div><div class='q2'>គេ​យក​ឈ្មោះ​ទូលបង្គំ​ជា​សេចក្តី​ផ្តាសា </div><div class='q'> <span class="verse" id="V9">៩&nbsp;</span>ទូលបង្គំ​បាន​ទទួល​ទាន​ផេះ​ទុក​ជា​អាហារ </div><div class='q2'>ហើយ​បាន​លាយ​គ្រឿង​ផឹក​របស់​ទូលបង្គំ​ដោយ​ទឹក​ភ្នែក </div><div class='q'> <span class="verse" id="V10">១០&nbsp;</span>ដោយ​ព្រោះ​សេចក្តី​ថ្នាំងថ្នាក់ </div><div class='q2'>និង​សេចក្តី​ក្រោធ​របស់​ទ្រង់ </div><div class='q2'>ដ្បិត​ទ្រង់​បាន​លើក​ទូលបង្គំ​ឡើង ហើយ​បោះ​ចោល​វិញ </div><div class='q'> <span class="verse" id="V11">១១&nbsp;</span>អស់​ទាំង​ថ្ងៃ​អាយុ​នៃ​ទូលបង្គំ </div><div class='q2'>ដូច​ជា​ស្រមោល​ដែល​ជ្រេ​ទៅ </div><div class='q2'>ហើយ​ទូលបង្គំ​ក្រៀម​ទៅ​ដូច​ជា​ស្មៅ។ </div><div class='q'> <span class="verse" id="V12">១២&nbsp;</span>៙ ប៉ុន្តែ ឱ​ព្រះយេហូវ៉ា​អើយ ទ្រង់​នឹង​គង់​សោយរាជ្យ </div><div class='q2'>នៅ​អស់កល្ប​ជានិច្ច </div><div class='q2'>ហើយ​នឹង​មាន​សេចក្តី​នឹក​ចាំ​ពី​ទ្រង់ </div><div class='q2'>នៅ​អស់​ទាំង​ដំណ​មនុស្ស​ត​ទៅ </div><div class='q'> <span class="verse" id="V13">១៣&nbsp;</span>ទ្រង់​នឹង​ក្រោក​ឡើង ហើយ​មាន​សេចក្តី​មេត្តាករុណា </div><div class='q2'>ដល់​ក្រុង​ស៊ីយ៉ូន </div><div class='q2'>ដ្បិត​ដល់​វេលា​ហើយ ដែល​គួរ​ប្រោស​មេត្តា​ដល់​ទី​ក្រុង </div><div class='q2'>អើ ពេល​កំណត់​បាន​មក​ដល់​ហើយ </div><div class='q'> <span class="verse" id="V14">១៤&nbsp;</span>ពី​ព្រោះ​ពួក​អ្នក​បំរើ​ទ្រង់​គេ​អាល័យ​ដល់​អស់​ទាំង​ថ្ម </div><div class='q2'>ហើយ​ក៏​ស្តាយ​ស្រណោះ​ដល់​ធូលី​ដី​នៃ​ទី​ក្រុង </div><div class='q'> <span class="verse" id="V15">១៥&nbsp;</span>យ៉ាង​នោះ ពួក​សាសន៍​ដទៃ​នឹង​កោតខ្លាច </div><div class='q2'>ដល់​ព្រះនាម​ព្រះយេហូវ៉ា </div><div class='q2'>ហើយ​អស់​ទាំង​ស្តេច​នៅ​ផែនដី​នឹង​ក្រែង​ខ្លាច </div><div class='q2'>ដល់​សិរីល្អ​នៃ​ទ្រង់ </div><div class='q'> <span class="verse" id="V16">១៦&nbsp;</span>ដ្បិត​ព្រះយេហូវ៉ា​ទ្រង់​នឹង​សង់​ក្រុង​ស៊ីយ៉ូន​ឡើង​វិញ </div><div class='q2'>ហើយ​នឹង​លេច​មក​ក្នុង​សិរីល្អ​នៃ​ទ្រង់ </div><div class='q'> <span class="verse" id="V17">១៧&nbsp;</span>ទ្រង់​តែងតែ​ទទួល​សេចក្តី​អធិស្ឋាន​របស់​មនុស្ស​វេទនា </div><div class='q2'>ឥត​ដែល​មើលងាយ​ចំពោះ​ពាក្យ​សូម​អង្វរ​របស់​គេ​ឡើយ </div><div class='q'> <span class="verse" id="V18">១៨&nbsp;</span>សេចក្តី​នេះ​នឹង​បាន​កត់​ទុក​សំរាប់​ដំណ​មនុស្ស </div><div class='q2'>ជាន់​ក្រោយ </div><div class='q2'>ឲ្យ​បណ្តា​មនុស្ស​ដែល​នឹង​កើត​ឡើង </div><div class='q2'>បាន​សរសើរដំកើង​ដល់​ព្រះយេហូវ៉ា </div><div class='q'> <span class="verse" id="V19">១៩&nbsp;</span>ដ្បិត​ទ្រង់​បាន​ក្រឡេក​ទត​ពី​ជាន់​ខ្ពស់​នៃ​ទី​បរិសុទ្ធ​ទ្រង់ </div><div class='q2'>គឺ​ព្រះយេហូវ៉ា​បាន​ទត​ពី​ស្ថានសួគ៌​មក </div><div class='q2'>ពិចារណា​មើល​ផែនដី </div><div class='q'> <span class="verse" id="V20">២០&nbsp;</span>ដើម្បី​នឹង​ស្តាប់​ដំងូរ​របស់​ពួក​ឈ្លើយ </div><div class='q2'>ហើយ​នឹង​ស្រាយ​លែង​អស់​អ្នក​ដែល​បាន​តម្រូវ​ឲ្យ​ត្រូវ​ស្លាប់ </div><div class='q'> <span class="verse" id="V21">២១&nbsp;</span>ប្រយោជន៍​ឲ្យ​មនុស្ស​ទាំងឡាយ​បាន​ប្រកាស​ព្រះនាម </div><div class='q2'>នៃ​ព្រះយេហូវ៉ា​នៅ​ក្រុង​ស៊ីយ៉ូន </div><div class='q2'>និង​សេចក្តី​សរសើរ​ទ្រង់​នៅ​ក្រុង​យេរូសាឡិម </div><div class='q'> <span class="verse" id="V22">២២&nbsp;</span>ក្នុង​កាល​ដែល​អស់​ទាំង​សាសន៍​បាន​ប្រជុំ​មូល​គ្នា </div><div class='q2'>ព្រម​ទាំង​នគរ​ទាំង​ប៉ុន្មាន​ផង </div><div class='q2'>ដើម្បី​នឹង​គោរព​ប្រតិបត្តិ​ដល់​ព្រះយេហូវ៉ា។ </div><div class='q'> <span class="verse" id="V23">២៣&nbsp;</span>៙ ទ្រង់​បាន​ធ្វើ​ឲ្យ​កំឡាំង​របស់​ទូលបង្គំ​អន់ថយ​ទៅ </div><div class='q2'>នៅ​កណ្តាល​ផ្លូវ </div><div class='q2'>ទ្រង់​បាន​ពង្រួញ​ថ្ងៃ​អាយុ​របស់​ទូលបង្គំ​ហើយ </div><div class='q'> <span class="verse" id="V24">២៤&nbsp;</span>ទូលបង្គំ​បាន​ទូល​ថា ឱ​ព្រះ​នៃ​ទូលបង្គំ​អើយ </div><div class='q2'>ទ្រង់​មាន​ព្រះជន្ម​ស្ថិតស្ថេរ​នៅ </div><div class='q2'>ដរាប​ដល់​អស់​ទាំង​ដំណ​មនុស្ស​ត​ទៅ </div><div class='q2'>សូម​កុំ​ដក​ទូលបង្គំ​ចេញ នៅ​វេលា​កណ្តាល​អាយុ </div><div class='q2'>ទូលបង្គំ​ឡើយ </div><div class='q'> <span class="verse" id="V25">២៥&nbsp;</span>កាល​ដើម​ដំបូង​ទ្រង់​បាន​តាំង​ឫស​ផែនដី </div><div class='q2'>ហើយ​ផ្ទៃ​មេឃ​ក៏​ជា​ស្នាដៃ​របស់​ព្រះហស្ត​ទ្រង់​ដែរ </div><div class='q'> <span class="verse" id="V26">២៦&nbsp;</span>របស់​ទាំង​នោះ​នឹង​វិនាស​សូន្យ​ទៅ​ពិត </div><div class='q2'>តែ​ទ្រង់​នឹង​ស្ថិតស្ថេរ​នៅ​វិញ </div><div class='q2'>អើ របស់​ទាំង​នោះ​នឹង​ចាស់​ទៅ ដូច​ជា​សំលៀកបំពាក់ </div><div class='q2'>ហើយ​ទ្រង់​នឹង​ផ្លាស់​ចេញ​ដូច​ជា​ផ្លាស់​អាវ </div><div class='q2'>ដូច្នេះ​នឹង​បាន​ផ្លាស់​ចេញ​ជា​ពិត </div><div class='q'> <span class="verse" id="V27">២៧&nbsp;</span>ប៉ុន្តែ ឯ​ទ្រង់ៗ​នៅ​ដដែល </div><div class='q2'>ហើយ​ព្រះជន្ម​ទ្រង់​មិន​ចេះ​ផុត​ឡើយ </div><div class='q'> <span class="verse" id="V28">២៨&nbsp;</span>ចំណែក​កូន​ចៅ​របស់​ពួក​អ្នក​បំរើ​ទ្រង់ </div><div class='q2'>គេ​នឹង​ចេះ​តែ​មាន​នៅ </div><div class='q2'>ហើយ​ពូជពង្ស​របស់​គេ នឹង​បាន​តាំង​នៅ​ចំពោះ​ទ្រង់។ </div><ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA101.html'>&lt;</a></li>
<li><a href='PSA.html'>១០២</a></li>
<li><a href='PSA103.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->