<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ យេរេមា ៥២</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>យេរេមា</a></li>
<li><a href='JER51.html'>&lt;</a></li>
<li><a href='JER.html'>៥២</a></li>
<li><a href='LAM01.html'>&gt;</a></li>
</ul>
<div class="main">
 <div class='ms'>កថា​បន្ថែម </div><div class='chapterlabel' id="V0"> ៥២</div><div class='s'>ការ​ឡោមព័ទ្ធ និង​វាយ​លុក​ក្រុង​យេរូសាឡិម </div><div class='r'>(យរ.៣៩.៤-៧, ២​ពង្សាវតារក្សត្រ ២៤.១៨-២៥.៧) </div><div class='p'>
 <span class="verse" id="V1">១&nbsp;</span>លុះ​កាល​សេដេគា​ចាប់​តាំង​សោយរាជ្យ​ឡើង នោះ​ទ្រង់​មាន​ព្រះជន្ម​២១​ឆ្នាំ​ហើយ ទ្រង់​ក៏​សោយរាជ្យ​នៅ​ក្រុង​យេរូសាឡិម​បាន​គ្រប់​១១​ឆ្នាំ ព្រះ​មាតា​ទ្រង់​នាម​ជា​ហាមូថាល ជា​បុត្រី​យេរេមា ដែល​នៅ​ក្រុង​លិបណា  <span class="verse" id="V2">២&nbsp;</span>ទ្រង់​បាន​ប្រព្រឹត្ត​អំពើ​ដ៏​លាមក​អាក្រក់ នៅ​ព្រះនេត្រ​ព្រះយេហូវ៉ា​តាម​គ្រប់​ទាំង​ការ​ដែល​យេហូយ៉ាគីម​បាន​ធ្វើ  <span class="verse" id="V3">៣&nbsp;</span>គឺ​ហេតុ​នោះ​បាន​ជា​សេចក្តី​ខ្ញាល់​នៃ​ព្រះយេហូវ៉ា​កើត​ឡើង ដល់​ក្រុង​យេរូសាឡិម និង​ស្រុក​យូដា ទាល់​តែ​ទ្រង់​បាន​បោះបង់​ចោល​គេ​ចេញ​ពី​ចំពោះ​ទ្រង់​ទៅ ឯ​សេដេគា​ក៏​បះបោរ​នឹង​ស្តេច​បាប៊ីឡូន​ដែរ។ </div><div class='p'> <span class="verse" id="V4">៤&nbsp;</span>ដល់​ឆ្នាំ​ទី​៩​ក្នុង​រាជ្យ​ទ្រង់ គឺ​នៅ​ថ្ងៃ​១០​ខែ​បុស្ស នោះ​នេប៊ូក្នេសា ជា​ស្តេច​បាប៊ីឡូន ព្រម​ទាំង​ពលទ័ព​របស់​ទ្រង់​ទាំង​ប៉ុន្មាន ក៏​មក​បោះ​ទ័ព​ច្បាំង​នឹង​ក្រុង​យេរូសាឡិម គេ​តាំង​បន្ទាយ​ប្រទល់​មុខ​នឹង​ទី​ក្រុង​ជុំវិញ  <span class="verse" id="V5">៥&nbsp;</span>យ៉ាង​នោះ​ទី​ក្រុង​ត្រូវ​គេ​ឡោមព័ទ្ធ ដរាប​ដល់​ឆ្នាំ​ទី​១១​ក្នុង​រាជ្យ​ស្តេច​សេដេគា  <span class="verse" id="V6">៦&nbsp;</span>លុះ​ដល់​ថ្ងៃ​៩​ខែ​អាសាធ នោះ​នៅ​ក្នុង​ទី​ក្រុង​មាន​អំណត់​ជា​ខ្លាំង​ណាស់ ដល់ម៉្លេះ​បាន​ជា​គ្មាន​អាហារ​សំរាប់​បណ្តាជន​សោះ  <span class="verse" id="V7">៧&nbsp;</span>នៅ​គ្រា​នោះ គេ​ទំលាយ​កំផែង​ទី​ក្រុង​បាន រួច​ពួក​ទាហាន​ទាំង​អស់​ក៏​រត់​ចេញ​ពី​ទី​ក្រុង​ទាំង​យប់ ទៅ​តាម​ផ្លូវ​ទ្វារ​កណ្តាល​កំផែង​ទាំង​២ ដែល​នៅ​ជិត​ច្បារ​ស្តេច ហើយ​គេ​រត់​ដំរង់​ទៅ​ឯ​ស្រុក​វាល (ចំណែក​ពួក​ខាល់ដេ​គេ​នៅ​ឡោមព័ទ្ធ​ទី​ក្រុង)  <span class="verse" id="V8">៨&nbsp;</span>ប៉ុន្តែ​ពលទ័ព​សាសន៍​ខាល់ដេ គេ​ដេញ​តាម​សេដេគា​ទាន់​នៅ​ត្រង់​វាល​យេរីខូរ ហើយ​បណ្តាទ័ព​របស់​ទ្រង់​ត្រូវ​ខ្ចាត់ខ្ចាយ​ពី​ទ្រង់​អស់​ទៅ  <span class="verse" id="V9">៩&nbsp;</span>គេ​ចាប់​ស្តេច​នាំ​ទៅ​ឯ​ស្តេច​បាប៊ីឡូន ត្រង់​ក្រុង​រីបឡាប ក្នុង​ស្រុក​ហាម៉ាត ស្តេច​បាប៊ីឡូន​ក៏​កាត់​ទោស​ដល់​ទ្រង់  <span class="verse" id="V10">១០&nbsp;</span>ហើយ​សំឡាប់​ពួក​បុត្រា​នៃ​សេដេគា នៅ​ចំពោះ​ព្រះនេត្រ​ទ្រង់ ក៏​សំឡាប់​អស់​ទាំង​ចៅហ្វាយ​របស់​ស្រុក​យូដា នៅ​ត្រង់​រីបឡា​ដែរ  <span class="verse" id="V11">១១&nbsp;</span>ហើយ​ចាក់​បង្ខូច​ព្រះនេត្រ​របស់​សេដេគា រួច​មក ស្តេច​បាប៊ីឡូន​ដាក់​ច្រវាក់​លង្ហិន នាំ​យក​ទៅ​ដល់​ក្រុង​បាប៊ីឡូន​ឃុំ​ទុក​នៅ​ក្នុង​គុក ដរាប​ដល់​ថ្ងៃ​សុគត។ </div><div class='p'> <span class="verse" id="V12">១២&nbsp;</span>រីឯ​នៅ​ថ្ងៃ​១០​ខែ​ស្រាពណ៍ ក្នុង​ឆ្នាំ​ទី​១៩​នៃ​រាជ្យ​នេប៊ូក្នេសា ជា​ស្តេច​បាប៊ីឡូន នោះ​នេប៊ូសារ៉ាដាន ជា​មេទ័ព​ធំ ដែល​ឈរ​នៅ​ចំពោះ​ស្តេច​បាប៊ីឡូន លោក​ចូល​មក​ក្នុង​ក្រុង​យេរូសាឡិម  <span class="verse" id="V13">១៣&nbsp;</span>ក៏​ដុត​ព្រះវិហារ​នៃ​ព្រះយេហូវ៉ា និង​ដំណាក់​ស្តេច ព្រម​ទាំង​បណ្តា​ផ្ទះ​នៅ​ក្រុង​យេរូសាឡិម​ផង គឺ​លោក​ដុត​អស់​ទាំង​ផ្ទះ​ធំៗ​ចោល  <span class="verse" id="V14">១៤&nbsp;</span>ឯ​ពួក​ទ័ព​សាសន៍​ខាល់ដេ​ទាំង​ប៉ុន្មាន ដែល​នៅ​ជា​មួយ​នឹង​មេទ័ព​ធំ គេ​ក៏​មក​រំលំ​កំផែង​នៃ​ទី​ក្រុង​យេរូសាឡិម​គ្រប់​ជុំវិញ  <span class="verse" id="V15">១៥&nbsp;</span>រួច​នេប៊ូសារ៉ាដាន ជា​មេទ័ព​ធំ លោក​នាំ​ពួក​ក្រីក្រ​បំផុត​ក្នុង​បណ្តាជន និង​សំណល់​មនុស្ស​ដែល​នៅ​ក្នុង​ទី​ក្រុង ព្រម​ទាំង​ពួក​អ្នក​ដែល​បាន​រវាត​ចូល​ទៅ​ខាង​ស្តេច​បាប៊ីឡូន និង​សំណល់​នៃ​មនុស្ស​ទៅ​ជា​ឈ្លើយ  <span class="verse" id="V16">១៦&nbsp;</span>តែ​នេប៊ូសារ៉ាដាន​ជា​មេទ័ព​ធំ លោក​ទុក​ពួក​អ្នក​ក្រីក្រ​ខ្លះ​នៃ​ស្រុក​នោះ ឲ្យ​ថែ​ចំការ​ទំពាំងបាយជូរ ហើយ​ភ្ជួររាស់​ដី។ </div><div class='p'> <span class="verse" id="V17">១៧&nbsp;</span>ឯ​សសរ​លង្ហិន ដែល​នៅ​ក្នុង​ព្រះវិហារ​នៃ​ព្រះយេហូវ៉ា និង​ជើង​ថ្កល់ ហើយ​សមុទ្រ​លង្ហិន​ដែល​នៅ​ក្នុង​ព្រះវិហារ​នៃ​ព្រះយេហូវ៉ា នោះ​ពួក​ខាល់ដេ​បំបែក​ជា​ដុំៗ ដឹក​យក​លង្ហិន​ទាំង​នោះ​ទៅ​ឯ​ស្រុក​បាប៊ីឡូន​ទៅ  <span class="verse" id="V18">១៨&nbsp;</span>ឯ​កន្ថោរ ចបចូក ឃ្នាប​ប្រឆេះ ចានគោម កូន​ចាន និង​គ្រឿង​ប្រដាប់​លង្ហិន​ទាំង​ប៉ុន្មាន​ដែល​ប្រើ​សំរាប់​គោរព នោះ​គេ​ក៏​យក​ទៅ​ដែរ  <span class="verse" id="V19">១៩&nbsp;</span>ហើយ​ទាំង​ផើង ជើងក្រាន ចានគោម កន្ថោរ ជើង​ចង្កៀង កូន​ចាន និង​ពែង ដែល​ធ្វើ​ពី​មាស ហើយ​ដែល​ធ្វើ​ពី​ប្រាក់ នោះ​មេទ័ព​ធំ​ក៏​យក​ទៅ​ទាំង​អស់  <span class="verse" id="V20">២០&nbsp;</span>ឯ​សសរ​ទាំង​២ សមុទ្រ​១ និង​គោ​លង្ហិន​ទាំង​១២​ទ្រ​ពី​ក្រោម ដែល​ស្តេច​សាឡូម៉ូន​បាន​ធ្វើ​សំរាប់​ព្រះវិហារ​នៃ​ព្រះយេហូវ៉ា នោះ​នឹង​ថ្លឹង​លង្ហិន​នៃ​របស់​ទាំង​នោះ​មិន​បាន​ឡើយ  <span class="verse" id="V21">២១&nbsp;</span>ត្រង់​ឯ​សសរ​នោះ​មួយៗ មាន​កំពស់​១៨​ហត្ថ ហើយ​វាស់​ជុំវិញ​ត្រូវ​ជា​១២​ហត្ថ មាន​កំរាស់​៤​ធ្នាប់ មាន​ប្រហោង​ក្នុង  <span class="verse" id="V22">២២&nbsp;</span>ក៏​មាន​ក្បាច់​ក្បាល​សសរ​លង្ហិន​នៅ​ពី​លើ​ក្បាល​សសរ​មួយៗ​កំពស់​៥​ហត្ថ មាន​ក្បាច់​ក្រឡា​អួន និង​ផ្លែ​ទទឹម សុទ្ធ​តែ​ធ្វើ​ពី​លង្ហិន​នៅ​ជាប់​ជុំវិញ​ផង ហើយ​សសរ​ទី​២​ក៏​មាន​ក្បាច់​ក្រឡា​អួន និង​ផ្លែ​ទទឹម​ដូច​គ្នា​ដែរ  <span class="verse" id="V23">២៣&nbsp;</span>មាន​ផ្លែ​ទទឹម​៩៦​នៅ​គ្រប់​ជុំវិញ ហើយ​នឹង​ផ្លែ​ទទឹម​ទាំង​អស់ ដែល​នៅ​ជាប់​នឹង​ក្បាច់​ក្រឡា​អួន​នោះ​មាន​ចំនួន​១០០។ </div><div class='p'> <span class="verse" id="V24">២៤&nbsp;</span>មេទ័ព​ធំ​ក៏​យក​សេរ៉ាយ៉ា ជា​សង្ឃ​ធំ និង​សេផានា ជា​សង្ឃ​ទី​២ ហើយ​ពួក​ឆ្មាំ​ទ្វារ​ទាំង​៣​នាក់  <span class="verse" id="V25">២៥&nbsp;</span>ក៏​យក​មេ​ម្នាក់ ដែល​បាន​ត្រួត​លើ​ពលទ័ព ពី​ក្នុង​ទី​ក្រុង និង​មនុស្ស​៧​នាក់ ដែល​ធ្លាប់​ឃើញ​ព្រះភក្ត្រ​ស្តេច ដែល​ឃើញ​មាន​នៅ​ក្នុង​ទី​ក្រុង ហើយ​ស្មៀន​របស់​មេទ័ព​ធំ ដែល​កេណ្ឌ​ពួក​អ្នក​ស្រុក ព្រម​ទាំង​ពួក​អ្នក​ស្រុក​៦០​នាក់ ដែល​ឃើញ​មាន​នៅ​ក្នុង​ទី​ក្រុង​ផង  <span class="verse" id="V26">២៦&nbsp;</span>នោះ​នេប៊ូសារ៉ាដាន ជា​មេទ័ព​ធំ លោក​នាំ​អ្នក​ទាំង​នោះ ទៅ​ឯ​ស្តេច​បាប៊ីឡូន​ត្រង់​រីបឡា  <span class="verse" id="V27">២៧&nbsp;</span>ស្តេច​បាប៊ីឡូន​ក៏​ប្រហារ​ជីវិត​គេ នៅ​ត្រង់​រីបឡា ក្នុង​ស្រុក​ហាម៉ាត​ទៅ គឺ​យ៉ាង​នោះ​ដែល​ពួក​យូដា​ត្រូវ​ដឹកនាំ​ចេញ​ពី​ស្រុក​របស់​ខ្លួន​ទៅ​ជា​ឈ្លើយ។ </div><div class='p'> <span class="verse" id="V28">២៨&nbsp;</span>នេះ​ជា​ពួក​បណ្តាជន ដែល​នេប៊ូក្នេសា​បាន​ដឹកនាំ​ទៅ​ជា​ឈ្លើយ នៅ​ឆ្នាំ​ទី​៧ គឺ​មាន​ពួក​យូដា អស់​ចំនួន​៣០២៣​នាក់  <span class="verse" id="V29">២៩&nbsp;</span>នៅ​ឆ្នាំ​ទី​១៨​នៃ​នេប៊ូក្នេសា នោះ​ទ្រង់​នាំ​យក​មនុស្ស​ចំនួន​៨៣២​នាក់ ចេញ​ពី​ក្រុង​យេរូសាឡិម​ទៅ​ជា​ឈ្លើយ  <span class="verse" id="V30">៣០&nbsp;</span>រួច​នៅ​ឆ្នាំ​ទី​២៣​នៃ​នេប៊ូក្នេសា នោះ​នេប៊ូសារ៉ាដាន ជា​មេទ័ព​ធំ ក៏​នាំ​យក​ពួក​សាសន៍​យូដា​ចំនួន​៧៤៥​នាក់​ទៅ​ជា​ឈ្លើយ​ទៀត បូក​រួម​មនុស្ស​ទាំង​អស់​មាន​ចំនួន​៤៦០០​នាក់។ </div><div class='p'> <span class="verse" id="V31">៣១&nbsp;</span>លុះ​ដល់​ឆ្នាំ​ទី​៣៧ ដែល​យ៉ូយ៉ាគីន ជា​ស្តេច​យូដា​នៅ​ជា​ឈ្លើយ គឺ​នៅ​ថ្ងៃ​២៥​ខែ​ផល្គុណ នោះ​អេវីល-មេរ៉ូដាក ស្តេច​បាប៊ីឡូន​ក៏​លើក​មុខ​យ៉ូយ៉ាគីន ជា​ស្តេច​យូដា​ឡើង នៅ​ក្នុង​ឆ្នាំ​ទី​១​នៃ​រាជ្យ​ទ្រង់ ហើយ​ដោះ​ទ្រង់​ឲ្យ​រួច​ចេញ​ពី​គុក  <span class="verse" id="V32">៣២&nbsp;</span>ក៏​មាន​ព្រះបន្ទូល​នឹង​ទ្រង់​ដោយ​ផ្អែម​ពីរោះ ហើយ​តាំង​បល្ល័ង្ក​ទ្រង់​ឲ្យ​ខ្ពស់​ជាង​បល្ល័ង្ក​នៃ​ពួក​ស្តេច ដែល​នៅ​ជា​មួយ​ក្នុង​ក្រុង​បាប៊ីឡូន  <span class="verse" id="V33">៣៣&nbsp;</span>ក៏​ផ្លាស់​សំលៀកបំពាក់​គុក​ពី​ទ្រង់​ចេញ រួច​យ៉ូយ៉ាគីន​ក៏​សោយ​ព្រះស្ងោយ នៅ​ចំពោះ​ស្តេច​បាប៊ីឡូន​ជានិច្ច ដរាប​ដល់​អស់​ព្រះជន្ម​ទ្រង់  <span class="verse" id="V34">៣៤&nbsp;</span>ឯ​ចំណែក​សំរាប់​ចិញ្ចឹម​ទ្រង់ នោះ​មាន​១​ចំណែក​ចេញ​ពី​ស្តេច​បាប៊ីឡូន​ទៅ​រាល់ៗ​ថ្ងៃ​ជានិច្ច ដរាប​ដល់​អស់​ព្រះជន្ម​ទ្រង់។:៚ </div><ul class="nav nav-pills">
<li><a href='index.html'>យេរេមា</a></li>
<li><a href='JER51.html'>&lt;</a></li>
<li><a href='JER.html'>៥២</a></li>
<li><a href='LAM01.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->