<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ ទំនុកដំកើង ៨១</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA080.html'>&lt;</a></li>
<li><a href='PSA.html'>៨១</a></li>
<li><a href='PSA082.html'>&gt;</a></li>
</ul>
<div class="main">
 <div class='chapterlabel' id="V0"> ៨១</div><div class='s'>រាស្ត្រ​របស់​យើង​អើយ ចូរ​ស្តាប់​សេចក្តី​ដែល​យើង​រំលឹក​ដាស់តឿន​អ្នក </div><div class='d'>ទំនុក​របស់​អេសាភ ដែល​លោក​លើក សំរាប់​មេ​ភ្លេង ត្រូវ​លេង​ដោយ​ប្រដាប់​ភ្លេង​គីធីត។ </div><div class='q'>
 <span class="verse" id="V1">១&nbsp;</span>ចូរ​បន្លឺ​សំឡេង​ឡើង </div><div class='q2'>ច្រៀង​ថ្វាយ​ព្រះ​ដ៏​ជា​កំឡាំង​នៃ​យើង​ខ្ញុំ </div><div class='q2'>ចូរ​បញ្ចេញ​សំឡេង​អំណរ​ថ្វាយ​ព្រះ​នៃ​យ៉ាកុប​ចុះ </div><div class='q'> <span class="verse" id="V2">២&nbsp;</span>ចូរ​ច្រៀង​ទំនុក ហើយ​វាយ​ក្រាប់​ចុះ </div><div class='q2'>ព្រម​ទាំង​ចាប់​ស៊ុង​ដ៏​ពីរោះ និង​ដេញ​ពិណ​ផង </div><div class='q'> <span class="verse" id="V3">៣&nbsp;</span>ចូរ​ផ្លុំ​ត្រែ​ក្នុង​ថ្ងៃ​ដើម​ខែ ថ្ងៃ​ពេញ​បូណ៌ </div><div class='q2'>និង​ថ្ងៃ​បុណ្យ​របស់​យើង​ខ្ញុំ​ផង </div><div class='q'> <span class="verse" id="V4">៤&nbsp;</span>ដ្បិត​នោះ​ហើយ​ជា​ច្បាប់​សំរាប់​សាសន៍​អ៊ីស្រាអែល </div><div class='q2'>គឺ​ជា​បញ្ញត្ត​របស់​ព្រះ​នៃ​យ៉ាកុប </div><div class='q'> <span class="verse" id="V5">៥&nbsp;</span>ទ្រង់​តាំង​ច្បាប់​នោះ ទុក​ជា​ទី​បន្ទាល់​នៅ​ក្នុង​ពួក​យ៉ូសែប </div><div class='q2'>ក្នុង​កាល​ដែល​ទ្រង់​ចេញ​ទៅ​ទាស់​នឹង​ស្រុក​អេស៊ីព្ទ </div><div class='q2'>វេលា​នោះ ខ្ញុំ​បាន​ឮ​សំឡេង​១​ដែល​ខ្ញុំ​មិន​ស្គាល់​ទេ </div><div class='q'> <span class="verse" id="V6">៦&nbsp;</span>សំឡេង​នោះ​ក៏​ថា អញ​បាន​ដាក់​បន្ទុក​ចុះ​ពី​ស្មា​វា </div><div class='q2'>ហើយ​ឲ្យ​ដៃ​វា​រួច​ពី​ការ​កាន់​កញ្ច្រែង </div><div class='q'> <span class="verse" id="V7">៧&nbsp;</span>នៅ​គ្រា​ដែល​មាន​សេចក្តី​វេទនា នោះ​ឯង​បាន​អំពាវនាវ </div><div class='q2'>ហើយ​អញ​បាន​ជួយ​ឯង​ឲ្យ​រួច </div><div class='q2'>អញ​បាន​តប​ដល់​ឯង​ពី​ទី​សំងាត់​នៃ​ផ្គរ </div><div class='q2'>អញ​បាន​ល្បងល​ឯង​នៅ​ត្រង់​ទឹក​មេរីបា។ –បង្អង់ </div><div class='q'> <span class="verse" id="V8">៨&nbsp;</span>៙ ឱ​រាស្ត្រ​អញ​អើយ ចូរ​ស្តាប់​ចុះ </div><div class='q2'>អញ​នឹង​ធ្វើ​បន្ទាល់​ដល់​ឯង </div><div class='q2'>ឱ​អ៊ីស្រាអែល​អើយ នេះ​បើ​ឯង​នឹង​ព្រម​ស្តាប់​អញ </div><div class='q'> <span class="verse" id="V9">៩&nbsp;</span>មិន​ត្រូវ​ឲ្យ​មាន​ព្រះ​ដទៃ​ណា​នៅ​ក្នុង​ពួក​ឯង​ឡើយ </div><div class='q2'>ក៏​មិន​ត្រូវ​ឲ្យ​ឯង​ថ្វាយបង្គំ </div><div class='q2'>ដល់​ព្រះ​នៃ​សាសន៍​ដទៃ​ណា​មួយ​ដែរ </div><div class='q'> <span class="verse" id="V10">១០&nbsp;</span>អញ​នេះ គឺ​ព្រះយេហូវ៉ា ជា​ព្រះ​នៃ​ឯង </div><div class='q2'>ដែល​បាន​នាំ​ឯង​ឡើង​ចេញ​ពី​ស្រុក​អេស៊ីព្ទ​មក </div><div class='q2'>ចូរ​ឯង​ហា​មាត់​ឲ្យ​ធំ​ចុះ នោះ​អញ​នឹង​បំពេញ​ឲ្យ </div><div class='q'> <span class="verse" id="V11">១១&nbsp;</span>ប៉ុន្តែ​រាស្ត្រ​អញ​មិន​បាន​ស្តាប់​តាម​អញ​ឡើយ </div><div class='q2'>សាសន៍​អ៊ីស្រាអែល​មិន​ព្រម​តាម​អញ​សោះ </div><div class='q'> <span class="verse" id="V12">១២&nbsp;</span>ដូច្នេះ អញ​បាន​បណ្តោយ​ឲ្យ​គេ​ទៅ​តាម​ចិត្ត​រឹងចចេស </div><div class='q2'>របស់​គេ​ទៅ </div><div class='q2'>ឲ្យ​គេ​បាន​ប្រព្រឹត្ត​តាម​សេចក្តី​ដំបូន្មាន​របស់​ខ្លួន​គេ </div><div class='q'> <span class="verse" id="V13">១៣&nbsp;</span>ឱ​បើ​ប្រសិន​ណា​ជា​រាស្ត្រ​អញ​នឹង​ស្តាប់​តាម​អញ </div><div class='q2'>ឱ​បើ​អ៊ីស្រាអែល​នឹង​ដើរ​តាម​ផ្លូវ​អញ​ទៅ​អេះ </div><div class='q'> <span class="verse" id="V14">១៤&nbsp;</span>នោះ​អញ​នឹង​បង្ក្រាប​ខ្មាំងសត្រូវ​គេ​ជា​យ៉ាង​ឆាប់ </div><div class='q2'>ព្រម​ទាំង​បែរ​ដៃ​ទៅ​ទាស់​នឹង​ពួក​ដែល​តតាំង​នឹង​គេ​វិញ </div><div class='q'> <span class="verse" id="V15">១៥&nbsp;</span>គួរ​ឲ្យ​អស់​អ្នក​ដែល​ស្អប់​ដល់​ព្រះយេហូវ៉ា </div><div class='q2'>បាន​ចុះ​ចូល​ចំពោះ​ទ្រង់ </div><div class='q2'>ប៉ុន្តែ​ពេល​វេលា​របស់​អ៊ីស្រាអែល </div><div class='q2'>នឹង​ស្ថិតស្ថេរ​នៅ​ជា​ដរាប​ត​ទៅ </div><div class='q'> <span class="verse" id="V16">១៦&nbsp;</span>ទ្រង់​នឹង​ចិញ្ចឹម​គេ​ដោយ​ស្រូវសាលី​ល្អ​បំផុត </div><div class='q2'>ហើយ​នឹង​ចំអែត​គេ​ដោយ​ទឹក​ឃ្មុំ​ពី​ថ្មដា។ </div><ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA080.html'>&lt;</a></li>
<li><a href='PSA.html'>៨១</a></li>
<li><a href='PSA082.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->