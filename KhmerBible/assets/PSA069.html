<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ ទំនុកដំកើង ៦៩</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA068.html'>&lt;</a></li>
<li><a href='PSA.html'>៦៩</a></li>
<li><a href='PSA070.html'>&gt;</a></li>
</ul>
<div class="main">
 <div class='chapterlabel' id="V0"> ៦៩</div><div class='s'>ទូលបង្គំ​ស្រឡាញ់​ព្រះដំណាក់​របស់​ព្រះអង្គ​ណាស់ </div><div class='d'>ទំនុក​ស្តេច​ដាវីឌ ដែល​ទ្រង់​លើក សំរាប់​ឲ្យ​មេ​ភ្លេង​លេង​តាម​បទ «ផ្កា​ឈូក»។ </div><div class='p'>
 <span class="verse" id="V1">១&nbsp;</span>ឱ​ព្រះអង្គ​អើយ សូម​ជួយ​សង្គ្រោះ​ទូលបង្គំ </div><div class='q2'>ដ្បិត​ទឹក​បាន​ហូរ​ចូល </div><div class='q2'>ដល់​ព្រលឹងនៃ​ទូលបង្គំ​ហើយ </div><div class='q'> <span class="verse" id="V2">២&nbsp;</span>ទូលបង្គំ​ផុង​ចុះ​ក្នុង​ល្បាប់​ដ៏​ជ្រៅ </div><div class='q2'>ជា​កន្លែង​ដែល​គ្មាន​ទី​ឈរ​សោះ </div><div class='q2'>ទូលបង្គំ​បាន​មក​ដល់​ក្នុង​ទី​ទឹក​ជ្រៅ </div><div class='q2'>ហើយ​រលក​ក៏​បោក​គ្រប​លើ​ទូលបង្គំ </div><div class='q'> <span class="verse" id="V3">៣&nbsp;</span>ទូលបង្គំ​ល្វើយ ដោយ​ការ​អំពាវនាវ​របស់​ទូលបង្គំ </div><div class='q2'>បំពង់​ក​នៃ​ទូលបង្គំ​ខះ​ហើយ </div><div class='q2'>ភ្នែក​ទូលបង្គំ​ស្រវាំង​ទៅ </div><div class='q2'>ដោយ​រង់ចាំ​មើល​ផ្លូវ​ព្រះ​នៃ​ទូលបង្គំ។ </div><div class='q'> <span class="verse" id="V4">៤&nbsp;</span>៙ ពួក​អ្នក​ដែល​ស្អប់​ទូលបង្គំ​ដោយ​ឥត​ហេតុ </div><div class='q2'>នោះ​មាន​ច្រើន​ជាង​សក់​ក្បាល​នៃ​ទូលបង្គំ​ទៅ​ទៀត </div><div class='q2'>អស់​អ្នក​ដែល​ចង់​បំផ្លាញ​ទូលបង្គំ គឺ​ជា​ពួក​ខ្មាំងសត្រូវ </div><div class='q2'>នឹង​ទូលបង្គំ​ដោយ​ឥត​រឿង គេ​មាន​កំឡាំង​ណាស់ </div><div class='q2'>គេ​ចាប់​ឲ្យ​ទូលបង្គំ​សង​របស់​ដែល​ទូលបង្គំ </div><div class='q2'>មិន​បាន​យក​សោះ </div><div class='q'> <span class="verse" id="V5">៥&nbsp;</span>ឱ​ព្រះអង្គ​អើយ ទ្រង់​ជ្រាប​សេចក្តី​ចំកួត​របស់​ទូលបង្គំ </div><div class='q2'>ឯ​អំពើ​បាប​នៃ​ទូលបង្គំ​ក៏​មិន​បិទ​បាំង​នឹង​ទ្រង់​ដែរ។ </div><div class='q'> <span class="verse" id="V6">៦&nbsp;</span>៙ ឱ​ព្រះយេហូវ៉ា ជា​ព្រះអម្ចាស់​នៃ​ពួក​ពលបរិវារ​អើយ </div><div class='q2'>សូម​កុំ​ឲ្យ​ពួក​អ្នក​ដែល​ពឹងពាក់​ដល់​ទ្រង់​ត្រូវ​ខ្មាស </div><div class='q2'>ដោយ​ព្រោះ​ទូលបង្គំ​ឡើយ </div><div class='q2'>ឱ​ព្រះ​នៃ​សាសន៍​អ៊ីស្រាអែល​អើយ </div><div class='q2'>សូម​កុំ​ឲ្យ​ពួក​អ្នក​ដែល​ស្វែង​រក​ទ្រង់​បាន​ត្រូវ​អាប់យស </div><div class='q2'>ដោយ​ព្រោះ​ទូលបង្គំ​ឲ្យ​សោះ </div><div class='q'> <span class="verse" id="V7">៧&nbsp;</span>ដ្បិត​គឺ​ដោយ​យល់​ដល់​ទ្រង់​ហើយ </div><div class='q2'>បាន​ជា​ទូលបង្គំ​ធន់​ទ្រាំ​នឹង​សេចក្តី​ត្មះតិះដៀល </div><div class='q2'>ហើយ​សេចក្តី​អៀនខ្មាស​បាន​គ្រប​មុខ​ទូលបង្គំ​ផង </div><div class='q'> <span class="verse" id="V8">៨&nbsp;</span>ទូលបង្គំ​បាន​ត្រឡប់​ដូច​ជា​អ្នក​ដទៃ​ចំពោះ​បង​ប្អូន​ទូលបង្គំ </div><div class='q2'>គឺ​ដូច​ជា​សាសន៍​ក្រៅ​ដល់​ពួក​អ្នក​ពោះ​១​នឹង​ទូលបង្គំ។ </div><div class='q'> <span class="verse" id="V9">៩&nbsp;</span>៙ ដ្បិត​សេចក្តី​ឧស្សាហ៍​ដល់​ដំណាក់​ទ្រង់ បាន​ស៊ី​បង្ហិន </div><div class='q2'>ទូលបង្គំ </div><div class='q2'>ឯ​សេចក្តី​ត្មះតិះដៀល​ទាំង​ប៉ុន្មាន​ដែល​គេ​ដៀល​ដល់​ទ្រង់ </div><div class='q2'>នោះ​បាន​ធ្លាក់​មក​លើ​ទូលបង្គំ​វិញ </div><div class='q'> <span class="verse" id="V10">១០&nbsp;</span>កាល​ទូលបង្គំ​បាន​យំ ហើយ​បញ្ឈឺ​ចិត្ត ដោយ​តម​អត់ </div><div class='q2'>នោះ​ហើយ​ជា​ហេតុ​ឲ្យ​គេ​ត្មះតិះដៀល​ដល់​ទូលបង្គំ </div><div class='q'> <span class="verse" id="V11">១១&nbsp;</span>កាល​ណា​ទូលបង្គំ​យក​សំពត់​ធ្មៃទុក​ជា​សំលៀកបំពាក់ </div><div class='q2'>នោះ​ក៏​ត្រឡប់​ជា​ពាក្យ​ប្រៀបផ្ទឹម​របស់​គេ​វិញ </div><div class='q'> <span class="verse" id="V12">១២&nbsp;</span>ពួក​អ្នក​ដែល​អង្គុយ​នៅ​ទី​ទ្វារ​ក្រុង </div><div class='q2'>គេ​និយាយ​ដើម​ពី​ទូលបង្គំ </div><div class='q2'>ហើយ​ទូលបង្គំ​ជា​ទំនុក​ច្រៀង​ដល់​ពួក​ប្រមឹក​ស្រា។ </div><div class='q'> <span class="verse" id="V13">១៣&nbsp;</span>៙ ប៉ុន្តែ​ឯ​ទូលបង្គំ ឱ​ព្រះយេហូវ៉ា​អើយ </div><div class='q2'>សេចក្តី​អធិស្ឋាន​របស់​ទូលបង្គំ​ដំរង់​ទៅ​ឯ​ទ្រង់ </div><div class='q2'>ក្នុង​វេលា​ដែល​ទ្រង់​សព្វ​ព្រះហឫទ័យ </div><div class='q2'>ឱ​ព្រះអង្គ​អើយ សូម​ឆ្លើយ​តប​មក​ទូលបង្គំ </div><div class='q2'>ដោយ​សេចក្តី​សង្គ្រោះ​ដ៏​ពិត​របស់​ទ្រង់ </div><div class='q2'>តាម​សេចក្តី​សប្បុរស​ដ៏​បរិបូរ​របស់​ទ្រង់ </div><div class='q'> <span class="verse" id="V14">១៤&nbsp;</span>សូម​ស្រង់​ទូលបង្គំ​ចេញ​ពី​ល្បាប់ </div><div class='q2'>កុំ​ឲ្យ​ទូលបង្គំ​ផុង​ចុះ​ទៅ​ឡើយ </div><div class='q2'>សូម​ប្រោស​ឲ្យ​ទូលបង្គំ​បាន​រួច​ពី​ពួក​ដែល​ស្អប់​ទូលបង្គំ </div><div class='q2'>ហើយ​ពី​ទឹក​ជ្រៅ​ផង </div><div class='q'> <span class="verse" id="V15">១៥&nbsp;</span>សូម​កុំ​ឲ្យ​ទឹក​ជន់​មក​ពន្លិច​ទូលបង្គំ </div><div class='q2'>ឬ​ឲ្យ​ទី​ជំរៅ​លេប​ទូលបង្គំ​បាត់ </div><div class='q2'>ឬ​ឲ្យ​រណ្តៅ​បិទ​មាត់​ពី​លើ​ទូលបង្គំ​ឡើយ។ </div><div class='q'> <span class="verse" id="V16">១៦&nbsp;</span>៙ ឱ​ព្រះយេហូវ៉ា​អើយ សូម​ឆ្លើយ​តប​មក​ទូលបង្គំ​ផង </div><div class='q2'>ដ្បិត​សេចក្តី​សប្បុរស​របស់​ទ្រង់​ល្អ​ណាស់​ហើយ </div><div class='q2'>សូម​បែរ​មក​ឯ​ទូលបង្គំ តាម​សេចក្តី​មេត្តាករុណា </div><div class='q2'>ដ៏​បរិបូរ​របស់​ទ្រង់ </div><div class='q'> <span class="verse" id="V17">១៧&nbsp;</span>សូម​កុំ​លាក់​ព្រះភក្ត្រ​នឹង​អ្នក​បំរើ​របស់​ទ្រង់​ឡើយ </div><div class='q2'>សូម​ឆ្លើយ​មក​ទូលបង្គំ​ជា​ប្រញាប់​ផង </div><div class='q2'>ដ្បិត​ទូលបង្គំ​មាន​សេចក្តី​វេទនា​ហើយ។ </div><div class='q'> <span class="verse" id="V18">១៨&nbsp;</span>៙ សូម​ទ្រង់​ចូល​មក​ជិត លោះ​ព្រលឹង​នៃ​ទូលបង្គំ </div><div class='q2'>សូម​ដោះ​ទូលបង្គំ​ឲ្យ​រួច ដោយ​ព្រោះ​ពួក​ខ្មាំងសត្រូវ </div><div class='q'> <span class="verse" id="V19">១៩&nbsp;</span>ទ្រង់​ជ្រាប​សេចក្តី​ដំនៀល សេចក្តី​ខ្មាស </div><div class='q2'>និង​សេចក្តី​អាប់យស​របស់​ទូលបង្គំ​ហើយ </div><div class='q2'>ពួក​អ្នក​ដែល​តតាំង​នឹង​ទូលបង្គំ​សុទ្ធ​តែ​នៅ​ចំពោះ​ទ្រង់ </div><div class='q2'>គ្រប់​ទាំង​អស់ </div><div class='q'> <span class="verse" id="V20">២០&nbsp;</span>សេចក្តី​ត្មះតិះដៀល​បាន​ញាំញី​ចិត្ត​ទូលបង្គំ </div><div class='q2'>ក៏​មាន​សេចក្តី​ទំងន់​សង្កត់​នៅ​ពេញ​ក្នុង​ខ្លួន​ហើយ </div><div class='q2'>ទូលបង្គំ​បាន​គន់​រក​អ្នក​ណា​ដែល​នឹង​អាណិត​មេត្តា </div><div class='q2'>តែ​ឥត​មាន​១​សោះ </div><div class='q2'>ក៏​ស្វែង​រក​អ្នក​ណា​ដែល​នឹង​កំសាន្ត​ចិត្ត តែ​មិន​ឃើញ​១​ទេ </div><div class='q'> <span class="verse" id="V21">២១&nbsp;</span>គេ​បាន​ឲ្យ​ថ្នាំ​ស្ពឹក​មក​ទូលបង្គំ​សំរាប់​ជា​អាហារ </div><div class='q2'>ហើយ​កាល​ទូលបង្គំ​ស្រេក នោះ​គេ​យក​ទឹកខ្មេះ​មក​ឲ្យ​ផឹក </div><div class='q'> <span class="verse" id="V22">២២&nbsp;</span>៙ សូម​ឲ្យ​តុ​របស់​គេ​ត្រឡប់​ជា​អន្ទាក់​ដល់​គេ </div><div class='q2'>ហើយ​កាល​ណា​គេ​មាន​សេចក្តី​សុខ </div><div class='q2'>នោះ​សូម​ឲ្យ​ប្រែ​ជា​អង្គប់​ដល់​គេ​វិញ </div><div class='q'> <span class="verse" id="V23">២៣&nbsp;</span>សូម​ឲ្យ​ភ្នែក​គេ​ងងឹត​ទៅ រហូត​ដល់​មើល​មិន​ឃើញ </div><div class='q2'>ហើយ​ឲ្យ​ចង្កេះ​គេ​ញ័រ​ជានិច្ច </div><div class='q'> <span class="verse" id="V24">២៤&nbsp;</span>សូម​ចាក់​សេចក្តី​ក្តៅ​ក្រហាយ​របស់​ទ្រង់​ទៅ​លើ​គេ </div><div class='q2'>ហើយ​ឲ្យ​សេចក្តី​ក្រោធ​ដ៏​សហ័ស​នៃ​ទ្រង់​តាម​គេ​ទាន់ </div><div class='q'> <span class="verse" id="V25">២៥&nbsp;</span>សូម​ឲ្យ​លំនៅ​របស់​គេ​ត្រូវ​ចោល​ស្ងាត់ </div><div class='q2'>ឥត​មាន​អ្នក​ណា​អាស្រ័យ​នៅ​ក្នុង​ត្រសាល​គេ​ឡើយ </div><div class='q'> <span class="verse" id="V26">២៦&nbsp;</span>ដ្បិត​គេ​ធ្វើ​ទុក្ខ​បៀតបៀន​អ្នក​ដែល​ទ្រង់​បាន​វាយ​ហើយ </div><div class='q2'>ក៏​ថ្លែង​ពី​សេចក្តី​ឈឺ​ចាប់​របស់​ពួក​អ្នក​ដែល​ទ្រង់​បាន </div><div class='q2'>ធ្វើ​ឲ្យ​មាន​របួស​ផង </div><div class='q'> <span class="verse" id="V27">២៧&nbsp;</span>សូម​បន្ថែម​ទោស​ទៅ​លើ​ទោស​របស់​គេ </div><div class='q2'>ហើយ​កុំ​ឲ្យ​គេ​ចូល​មក​ក្នុង​សេចក្តី​សុចរិត​របស់​ទ្រង់​ឡើយ </div><div class='q'> <span class="verse" id="V28">២៨&nbsp;</span>សូម​ឲ្យ​គេ​បាន​លុប​ចេញ​ពី​បញ្ជី​ជីវិត​ទៅ </div><div class='q2'>កុំ​ឲ្យ​កត់​នៅ​ជា​មួយ​នឹង​ពួក​មនុស្ស​សុចរិត​ឡើយ។ </div><div class='q'> <span class="verse" id="V29">២៩&nbsp;</span>៙ ចំណែក​ទូលបង្គំ​មាន​សេចក្តី​វេទនា ហើយ​ឈឺ​ចាប់ </div><div class='q2'>ឱ​ព្រះអង្គ​អើយ សូម​ឲ្យ​សេចក្តី​សង្គ្រោះ​របស់​ទ្រង់ </div><div class='q2'>មក​លើ​ទូលបង្គំ​ឡើង ដាក់​នៅ​ទី​ខ្ពស់​វិញ។ </div><div class='q'> <span class="verse" id="V30">៣០&nbsp;</span>៙ ទូលបង្គំ​នឹង​ច្រៀង​ទំនុក​សរសើរ </div><div class='q2'>ដល់​ព្រះនាម​របស់​ព្រះ </div><div class='q2'>ហើយ​នឹង​លើក​ដំកើង​ទ្រង់​ដោយ​អរ​ព្រះគុណ </div><div class='q'> <span class="verse" id="V31">៣១&nbsp;</span>យ៉ាង​នោះ នឹង​បាន​ជា​ទី​សព្វ​ព្រះហឫទ័យ </div><div class='q2'>ដល់​ព្រះយេហូវ៉ា ជា​ជាង​ថ្វាយ​គោ​ឈ្មោល​១ </div><div class='q2'>គឺ​ជា​ជាង​គោ​ឈ្មោល​ដែល​ថ្វាយ​ទាំង​ស្នែង និង​ក្រចក​ផង </div><div class='q'> <span class="verse" id="V32">៣២&nbsp;</span>ពួក​មនុស្ស​មាន​ចិត្ត​រាប​ទាប​បាន​ឃើញ </div><div class='q2'>ហើយ​ក៏​មាន​សេចក្តី​អំណរ </div><div class='q2'>អ្នក​រាល់​គ្នា​ដែល​ស្វែង​រក​ព្រះ​អើយ </div><div class='q2'>ចូរ​ឲ្យ​ចិត្ត​អ្នក​រាល់​គ្នា​បាន​ភ្ងារ​ឡើង </div><div class='q'> <span class="verse" id="V33">៣៣&nbsp;</span>ពី​ព្រោះ​ព្រះយេហូវ៉ា​ទ្រង់​ប្រោស​ស្តាប់​មនុស្ស​កំសត់​ទុគ៌ត </div><div class='q2'>ហើយ​មិន​ដែល​មើលងាយ​ដល់​ពួក​អ្នក​របស់​ទ្រង់ </div><div class='q2'>ដែល​ត្រូវ​គេ​ចាប់​ចង​ឡើយ។ </div><div class='q'> <span class="verse" id="V34">៣៤&nbsp;</span>ចូរ​ឲ្យ​ផ្ទៃ​មេឃ និង​ផែនដី ព្រម​ទាំង​សមុទ្រ </div><div class='q2'>ហើយ​សត្វ​ទាំង​ប៉ុន្មាន ដែល​រវើក​នៅ​ក្នុង​នោះ </div><div class='q2'>បាន​សរសើរ​ដល់​ទ្រង់​ចុះ </div><div class='q'> <span class="verse" id="V35">៣៥&nbsp;</span>ពី​ព្រោះ ព្រះ​ទ្រង់​នឹង​ជួយ​សង្គ្រោះ​ក្រុង​ស៊ីយ៉ូន </div><div class='q2'>ហើយ​នឹង​សង់​អស់​ទាំង​ទី​ក្រុង​ស្រុក​យូដា​ឡើង </div><div class='q2'>ដូច្នេះ គេ​នឹង​អាស្រ័យ​នៅ​ស្រុក​នោះ </div><div class='q2'>ហើយ​នឹង​បាន​ទុក​ជា​កេរអាករ​របស់​គេ </div><div class='q'> <span class="verse" id="V36">៣៦&nbsp;</span>ពូជពង្ស​នៃ​ពួក​អ្នក​បំរើ​ទ្រង់ នឹង​គ្រង​បាន​ទុក​ជា​មរដក </div><div class='q2'>ហើយ​អស់​អ្នក​ដែល​ស្រឡាញ់​ដល់​ព្រះនាម​ទ្រង់ </div><div class='q2'>នឹង​បាន​អាស្រ័យ​នៅ​ក្នុង​ស្រុក​នោះ។ </div><ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA068.html'>&lt;</a></li>
<li><a href='PSA.html'>៦៩</a></li>
<li><a href='PSA070.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->