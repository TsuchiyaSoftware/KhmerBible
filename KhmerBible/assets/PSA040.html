<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ ទំនុកដំកើង ៤០</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA039.html'>&lt;</a></li>
<li><a href='PSA.html'>៤០</a></li>
<li><a href='PSA041.html'>&gt;</a></li>
</ul>
<div class="main">
 <div class='chapterlabel' id="V0"> ៤០</div><div class='s'>ខ្ញុំ​ទន្ទឹង​រង់ចាំ​ព្រះអម្ចាស់ </div><div class='d'>ទំនុក​នៃ​ស្តេច​ដាវីឌ ជា​សេចក្តី​បង្រៀន។ </div><div class='q'>
 <span class="verse" id="V1">១&nbsp;</span>ខ្ញុំ​បាន​រង់ចាំ​ព្រះយេហូវ៉ា ដោយ​អំណត់ </div><div class='q2'>ទ្រង់​ក៏​បាន​ផ្អៀង​ព្រះកាណ៌​មក​ស្តាប់ </div><div class='q2'>ហើយ​ទទួល​តាម​សំរែក​របស់​ខ្ញុំ </div><div class='q'> <span class="verse" id="V2">២&nbsp;</span>ទ្រង់​បាន​ស្រង់​ខ្ញុំ​ចេញ​ពី​អន្លង់​គួរ​ស្បើម ឲ្យ​រួច​ពី​ភក់​ស្អិត </div><div class='q2'>ក៏​ដាក់​ជើង​ខ្ញុំ​លើ​ថ្មដា ព្រម​ទាំង​តាំង​ជំហាន​ខ្ញុំ​ឲ្យ​ខ្ជាប់ខ្ជួន </div><div class='q'> <span class="verse" id="V3">៣&nbsp;</span>ទ្រង់​បាន​បណ្តាល​ឲ្យ​មាន​ទំនុក​ថ្មី​នៅ​ក្នុង​មាត់​ខ្ញុំ </div><div class='q2'>គឺ​ជា​សេចក្តី​សរសើរ​ដល់​ព្រះ​នៃ​យើង​ខ្ញុំ </div><div class='q2'>មនុស្ស​ជា​ច្រើន​នឹង​ឃើញ ព្រម​ទាំង​មាន​សេចក្តី​កោតខ្លាច </div><div class='q2'>ហើយ​នឹង​ទុក​ចិត្ត​ដល់​ព្រះយេហូវ៉ា​ផង </div><div class='q'> <span class="verse" id="V4">៤&nbsp;</span>មាន​ពរ​ហើយ អ្នក​ណា​ដែល​យក​ព្រះយេហូវ៉ា​ជា​ទី​ពឹង </div><div class='q2'>ឥត​យល់​ដល់​មនុស្ស​ឆ្មើងឆ្មៃ </div><div class='q2'>ឬ​ពួក​អ្នក​ដែល​បែរ​ទៅ​ឯ​សេចក្តី​ភូតភរ​ឡើយ។ </div><div class='q'> <span class="verse" id="V5">៥&nbsp;</span>៙ ឱ​ព្រះយេហូវ៉ា​ដ៏​ជា​ព្រះ​នៃ​ទូលបង្គំ​អើយ </div><div class='q2'>ការ​អស្ចារ្យ​ដែល​ទ្រង់​បាន​ធ្វើ នោះ​មាន​ច្រើន​ណាស់ </div><div class='q2'>ព្រម​ទាំង​គំនិត​ដែល​ទ្រង់​នឹក​ដល់​យើង​ខ្ញុំ​ផង </div><div class='q2'>គ្មាន​អ្នក​ណា​អាច​នឹង​រៀបរាប់​ដោយ​លំដាប់ </div><div class='q2'>ពី​ការ​ទាំង​នោះ នៅ​ចំពោះ​ទ្រង់​បាន​ឡើយ </div><div class='q2'>បើ​ទូលបង្គំ​នឹង​ចង់​និទាន​ប្រាប់ </div><div class='q2'>នោះ​មាន​ច្រើន​ហួស​កំណត់​នឹង​រាប់​បាន </div><div class='q'> <span class="verse" id="V6">៦&nbsp;</span>ឯ​យញ្ញបូជា ហើយ​នឹង​ដង្វាយ នោះ​ទ្រង់​មិន </div><div class='q2'>សព្វ​ព្រះហឫទ័យ​ទេ </div><div class='q2'>ទ្រង់​បាន​បើក​ត្រចៀក​ឲ្យ​ទូលបង្គំ​ស្តាប់​តាម </div><div class='q2'>ទ្រង់​មិន​ចង់​បាន​ដង្វាយ​ដុត </div><div class='q2'>ឬ​យញ្ញបូជា​លោះ​បាប​នោះ​ទេ </div><div class='q'> <span class="verse" id="V7">៧&nbsp;</span>បាន​ជា​ទូលបង្គំ​ទូល​ថា មើល ទូលបង្គំ​មក​ហើយ </div><div class='q2'>សេចក្តី​នេះ​បាន​កត់​ទុក​ពី​ទូលបង្គំ នៅ​ក្នុង​គម្ពីរ​ហើយ </div><div class='q'> <span class="verse" id="V8">៨&nbsp;</span>គឺ​ថា ឱ​ព្រះ​នៃ​ទូលបង្គំ​អើយ ទូលបង្គំ​មាន​សេចក្តី​អំណរ </div><div class='q2'>នឹង​ធ្វើ​តាម​ព្រះហឫទ័យ​ទ្រង់ </div><div class='q2'>អើ ក្រឹត្យវិន័យ​របស់​ទ្រង់​ក៏​នៅ​ក្នុង​ចិត្ត​ទូលបង្គំ </div><div class='q'> <span class="verse" id="V9">៩&nbsp;</span>ទូលបង្គំ​បាន​ប្រកាស​ដំណឹង​ល្អ ពី​សេចក្តី​សុចរិត </div><div class='q2'>នៅ​ក្នុង​ជំនុំ​ធំ </div><div class='q2'>មើល ឱ​ព្រះយេហូវ៉ា​អើយ ទ្រង់​ជ្រាប​ហើយ​ថា </div><div class='q2'>ទូលបង្គំ​នឹង​មិន​ទប់​មាត់​ឡើយ </div><div class='q'> <span class="verse" id="V10">១០&nbsp;</span>ទូលបង្គំ​មិន​បាន​លាក់​សេចក្តី​សុចរិត​របស់​ទ្រង់ </div><div class='q2'>នៅ​ក្នុង​ចិត្ត​ទេ </div><div class='q2'>គឺ​បាន​ថ្លែង​ប្រាប់​ពី​សេចក្តី​ស្មោះត្រង់ </div><div class='q2'>និង​សេចក្តី​សង្គ្រោះ​របស់​ទ្រង់​វិញ </div><div class='q2'>ក៏​មិន​បាន​បំបិទ​សេចក្តី​សប្បុរស និង​សេចក្តី​ពិត </div><div class='q2'>របស់​ទ្រង់ នៅ​ក្នុង​ជំនុំ​ធំ​ដែរ </div><div class='q'> <span class="verse" id="V11">១១&nbsp;</span>ឱ​ព្រះយេហូវ៉ា​អើយ សូម​កុំ​បង្ខាំង​សេចក្តី​មេត្តាករុណា </div><div class='q2'>របស់​ទ្រង់​ចំពោះ​ទូលបង្គំ​ឡើយ </div><div class='q2'>សូម​ឲ្យ​សេចក្តី​សប្បុរស​នឹង​សេចក្តី​ពិត​ត្រង់​របស់​ទ្រង់ </div><div class='q2'>បាន​ថែ​រក្សា​ទូលបង្គំ​ជានិច្ច </div><div class='q'> <span class="verse" id="V12">១២&nbsp;</span>ដ្បិត​មាន​សេចក្តី​អាក្រក់​ឥត​គណនា​ព័ទ្ធ​ទូលបង្គំ​ជុំវិញ </div><div class='q2'>អំពើ​ទុច្ចរិត​របស់​ទូលបង្គំ បាន​តាម​ទូលបង្គំ​ទាន់​ហើយ </div><div class='q2'>បាន​ជា​ទូលបង្គំ​មិន​អាច​នឹង​ងើប​ឡើង​មើល​បាន​ឡើយ </div><div class='q2'>អំពើ​ទាំង​នោះ​ច្រើន​ជាង​សរសៃ​សក់​លើ​ក្បាល​ទូលបង្គំ </div><div class='q2'>ចិត្ត​ទូលបង្គំ​ក៏​អស់​សង្ឃឹម​ទៅ </div><div class='q'> <span class="verse" id="V13">១៣&nbsp;</span>ឱ​ព្រះយេហូវ៉ា​អើយ សូម​ទ្រង់​សព្វ​ព្រះហឫទ័យ​នឹង​ជួយ </div><div class='q2'>ទូលបង្គំ​ឲ្យ​រួច </div><div class='q2'>ឱ​ព្រះយេហូវ៉ា​អើយ សូម​ប្រញាប់​នឹង​ជួយ​ទូលបង្គំ​ផង </div><div class='q'> <span class="verse" id="V14">១៤&nbsp;</span>ឯ​អស់​អ្នក​ដែល​រក​បំផ្លាញ​ព្រលឹង​ទូលបង្គំ </div><div class='q2'>នោះ​សូម​ឲ្យ​គេ​ត្រូវ​មាន​សេចក្តី​ខ្មាស ហើយ​លាក់​មុខ </div><div class='q2'>ទាំង​អស់​គ្នា </div><div class='q2'>ឯ​ពួក​អ្នក​ដែល​ប៉ង​ប្រទូស្ត​នឹង​ទូលបង្គំ </div><div class='q2'>នោះ​សូម​ឲ្យ​គេ​ត្រូវ​ថយ​ចេញ </div><div class='q2'>ព្រម​ទាំង​មាន​សេចក្តី​អាប់យស​ផង </div><div class='q'> <span class="verse" id="V15">១៥&nbsp;</span>ឯ​អស់​អ្នក​ដែល​និយាយ​មក​ទូលបង្គំ​ថា </div><div class='q2'>ន៏ ន៏ នោះ​សូម​ឲ្យ​គេ​ត្រូវ​ស្រឡាំងកាំង ដោយ​សេចក្តី </div><div class='q2'>ខ្មាស​របស់​គេ​ទៅ </div><div class='q'> <span class="verse" id="V16">១៦&nbsp;</span>ចំណែក​ពួក​អស់​អ្នក​ដែល​ស្វែង​រក​ទ្រង់ </div><div class='q2'>នោះ​សូម​ឲ្យ​គេ​បាន​រីករាយ​សប្បាយ​ក្នុង​ទ្រង់​ចុះ </div><div class='q2'>សូម​ឲ្យ​អស់​អ្នក​ដែល​ស្រឡាញ់​សេចក្តី​សង្គ្រោះ​នៃ​ទ្រង់ </div><div class='q2'>បាន​ពោល​ជានិច្ច​ថា </div><div class='q2'>សូម​ឲ្យ​ព្រះយេហូវ៉ា​បាន​ថ្កើង​ឡើង </div><div class='q'> <span class="verse" id="V17">១៧&nbsp;</span>ឯ​ទូលបង្គំៗ​ក្រីក្រ ហើយ​ទុគ៌ត </div><div class='q2'>ប៉ុន្តែ​ព្រះអម្ចាស់​ទ្រង់​នឹក​ដល់​ទូលបង្គំ​ដែរ </div><div class='q2'>ទ្រង់​ជា​ជំនួយ ហើយ​ជា​អ្នក​ប្រោស​ឲ្យ​ទូលបង្គំ​រួច​ផង </div><div class='q2'>ឱ​ព្រះ​នៃ​ទូលបង្គំ​អើយ សូម​កុំ​បង្អង់​ឡើយ។ </div><ul class="nav nav-pills">
<li><a href='index.html'>ទំនុកដំកើង</a></li>
<li><a href='PSA039.html'>&lt;</a></li>
<li><a href='PSA.html'>៤០</a></li>
<li><a href='PSA041.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->