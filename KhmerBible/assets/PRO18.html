<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ សុភាសិត ១៨</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>សុភាសិត</a></li>
<li><a href='PRO17.html'>&lt;</a></li>
<li><a href='PRO.html'>១៨</a></li>
<li><a href='PRO19.html'>&gt;</a></li>
</ul>
<div class="main">
 <div class='chapterlabel' id="V0"> ១៨</div><div class='nb'>
 <span class="verse" id="V1">១&nbsp;</span>អ្នក​ណា​ដែល​ញែក​ខ្លួន​ចេញ​ពី​អ្នក​ដទៃ នោះ​ជា​អ្នក​រក​បំពេញ​តែ​ខ្លួន​ឯង​ទេ ហើយ​ក៏​មាន​ចិត្ត​គ្នាន់ក្នាញ់​ទាស់​នឹង​អស់​ទាំង​សេចក្តី​ដែល​មាន​ទំនង។ </div><div class='p'> <span class="verse" id="V2">២&nbsp;</span>ចំណែក​មនុស្ស​ល្ងីល្ងើ​គេ​ឥត​មាន​សេចក្តី​រីករាយ​ក្នុង​យោបល់​ទេ គឺ​ចូល​ចិត្ត​តែ​នឹង​សំដែង​គំនិត​ក្នុង​ចិត្ត​ខ្លួន​ឯង​ចេញ​វិញ។ </div><div class='p'> <span class="verse" id="V3">៣&nbsp;</span>កាល​ណា​មនុស្ស​អាក្រក់​មក​ដល់ នោះ​សេចក្តី​មើលងាយ​មាន​ជាប់​តាម​មក​ដែរ ហើយ​សេចក្តី​ត្មះតិះដៀល​ក៏​រមែង​មក​ជា​មួយ​នឹង​សេចក្តី​អាប់យស​ផង។ </div><div class='p'> <span class="verse" id="V4">៤&nbsp;</span>ពាក្យ​សំដី​ដែល​ចេញ​ពី​មាត់​មនុស្ស ធៀប​ដូច​ជា​ទឹក​ជ្រៅ ហើយ​ទី​បញ្ចេញ​ប្រាជ្ញា​ក៏​ដូច​ជា​ជ្រោះ​ទឹក​ហូរ។ </div><div class='p'> <span class="verse" id="V5">៥&nbsp;</span>ការ​ដែល​យោគយល់​ដល់​មនុស្ស​អាក្រក់ ហើយ​ការ​បង្វែរ​សេចក្តី​យុត្តិធម៌​ក្នុង​ការ​វិនិច្ឆ័យ នោះ​មិន​ល្អ​ទេ។ </div><div class='p'> <span class="verse" id="V6">៦&nbsp;</span>បបូរ​មាត់​មនុស្ស​ល្ងីល្ងើ តែង​តែ​ស៊ក​ចូល​ក្នុង​សេចក្តី​ឈ្លោះ​ប្រកែក​គ្នា ហើយ​មាត់​វា​តឿន​តែ​រំពាត់​ទេ។ </div><div class='p'> <span class="verse" id="V7">៧&nbsp;</span>មាត់​របស់​មនុស្ស​ល្ងីល្ងើ​ជា​ហេតុ​នាំ​ឲ្យ​ខ្លួន​ត្រូវ​វិនាស​ទៅ ហើយ​បបូរ​មាត់​ក៏​ជា​អន្ទាក់​ដល់​ព្រលឹង​ខ្លួន​ដែរ។ </div><div class='p'> <span class="verse" id="V8">៨&nbsp;</span>ពាក្យ​សំដី​របស់​មនុស្ស​បេះបួយ ធៀប​ដូច​ជា​ម្ហូប​យ៉ាង​ឆ្ងាញ់​១​ម៉ាត់ ដែល​លេប​ចុះ​ទៅ​ក្នុង​ពោះ។ </div><div class='p'> <span class="verse" id="V9">៩&nbsp;</span>អ្នក​ណា​ដែល​ធ្វេសប្រហែស​នឹង​ការ​របស់​ខ្លួន នោះ​ឈ្មោះ​ថា​ជា​បង​ប្អូន​នឹង​អ្នក​ដែល​បំផ្លាញ។ </div><div class='p'> <span class="verse" id="V10">១០&nbsp;</span>ព្រះនាម​ព្រះយេហូវ៉ា ជាប់​ប៉ម​មាំមួន មនុស្ស​សុចរិត​រត់​ចូល​ទៅ​ពឹង​ជ្រក ហើយ​មាន​សេចក្តី​សុខ។ </div><div class='p'> <span class="verse" id="V11">១១&nbsp;</span>ឯ​មនុស្ស​អ្នក​មាន​វិញ ទ្រព្យ​សម្បត្តិ​របស់​គេ​ជា​ទី​ក្រុង​មាំមួន ហើយ​តាម​គំនិត​របស់​គេ ក៏​យល់​ថា​ជា​កំផែង​យ៉ាង​ខ្ពស់​ដែរ។ </div><div class='p'> <span class="verse" id="V12">១២&nbsp;</span>មុន​នឹង​ត្រូវ​វិនាស នោះ​ចិត្ត​របស់​មនុស្ស​កើត​មាន​សេចក្តី​ឆ្មើងឆ្មៃ ឯ​សេចក្តី​រាបសា នោះ​រមែង​តែ​នាំ​មុខ​កិត្តិយស​វិញ។ </div><div class='p'> <span class="verse" id="V13">១៣&nbsp;</span>អ្នក​ណា​ដែល​ឆ្លើយ​មុន​ដែល​បាន​ស្តាប់​រឿង នោះ​រាប់​ជា​ការ​ចំកួត​ហើយ ក៏​ជា​សេចក្តី​ខ្មាស​ដល់​ខ្លួន​ផង។ </div><div class='p'> <span class="verse" id="V14">១៤&nbsp;</span>វិញ្ញាណ​នៃ​មនុស្ស​នឹង​ទប់ទល់​ខ្លួន​ក្នុង​គ្រា​មាន​ធុរៈ​ឈឺ តែ​ឯ​វិញ្ញាណ​បាក់បែក តើ​អ្នក​ណា​នឹង​ទ្រាំ​បាន។ </div><div class='p'> <span class="verse" id="V15">១៥&nbsp;</span>ចិត្ត​របស់​មនុស្ស​វាងវៃ តែង​តែ​ចំរើន​ចំណេះ​ឡើង ហើយ​ត្រចៀក​របស់​មនុស្ស​ដែល​មាន​ប្រាជ្ញា ក៏​ស្វះស្វែង​រក​ចំណេះ​ដែរ។ </div><div class='p'> <span class="verse" id="V16">១៦&nbsp;</span>ជំនូន​របស់​មនុស្ស រមែង​បើក​ផ្លូវ​ឲ្យ​ដល់​ខ្លួន ក៏​នាំ​ចូល​ទៅ​ដល់​ចំពោះ​អ្នក​ធំ​ផង។ </div><div class='p'> <span class="verse" id="V17">១៧&nbsp;</span>អ្នក​ណា​ដែល​និយាយ​មុន​គេ​ក្នុង​ការ​ក្តី នោះ​មើល​ទៅ​ដូច​ជា​ត្រឹម​ត្រូវ​ហើយ តែ​គូ​ក្តី​របស់​អ្នក​នោះ​មក​បើក​សំដែង​ឲ្យ​ឃើញ​កំហុស​វិញ។ </div><div class='p'> <span class="verse" id="V18">១៨&nbsp;</span>ការ​ចាប់​ឆ្នោត តែង​នឹង​ធ្វើ​ឲ្យ​សេចក្តី​ទាស់ទែង​គ្នា​បាត់​ទៅ ហើយ​នឹង​ញែក​មនុស្ស​ដែល​មាន​អំណាច​ចេញ​ពី​គ្នា​ដែរ។ </div><div class='p'> <span class="verse" id="V19">១៩&nbsp;</span>បង​ប្អូន​ណា​ដែល​បាន​អន់​ចិត្ត​ហើយ នោះ​ពិបាក​ពង្រាប​ជា​ជាង​ទី​ក្រុង​យ៉ាង​មាំមួន ហើយ​សេចក្តី​ទាស់ទែង​គ្នា​យ៉ាង​នោះ ធៀប​ដូច​ជា​រនុក​ទ្វារ​បន្ទាយ។ </div><div class='p'> <span class="verse" id="V20">២០&nbsp;</span>មនុស្ស​នឹង​បាន​ឆ្អែត​ពោះ ដោយ​ផល​នៃ​មាត់​ខ្លួន​គឺ​នឹង​បាន​ស្កប់​ចិត្ត ដោយ​ផល​ចំរើន​នៃ​បបូរ​មាត់។ </div><div class='p'> <span class="verse" id="V21">២១&nbsp;</span>ទោះ​ទាំង​សេចក្តី​ស្លាប់ ហើយ​នឹង​ជីវិត​ក៏​នៅ​ក្នុង​អំណាច​នៃ​អណ្តាត​ដែរ អ្នក​ណា​ដែល​ចូល​ចិត្ត​ប្រើ នោះ​នឹង​ស៊ី​ផល​នៃ​អណ្តាត​នោះ​ឯង។ </div><div class='p'> <span class="verse" id="V22">២២&nbsp;</span>អ្នក​ណា​ដែល​រក​បាន​ប្រពន្ធ នោះ​ឈ្មោះ​ថា​បាន​របស់​ល្អ ហើយ​បាន​ប្រកប​ដោយ​ព្រះគុណ​នៃ​ព្រះយេហូវ៉ា​ដែរ។ </div><div class='p'> <span class="verse" id="V23">២៣&nbsp;</span>មនុស្ស​ក្រ​គេ​ពោល​ពាក្យ​អង្វរ តែ​មនុស្ស​អ្នក​មាន​តប​ដោយ​ពាក្យ​គំហក​វិញ។ </div><div class='p'> <span class="verse" id="V24">២៤&nbsp;</span>អ្នក​ណា​ដែល​មាន​មិត្រ​ភក្តិ​ច្រើន នោះ​នាំ​ឲ្យ​វិនាស​ខ្លួន​ទេ ប៉ុន្តែ​មាន​មិត្រ​សំឡាញ់​ម្យ៉ាង ដែល​នៅ​ជាប់​ជាង​បង​ប្អូន​ទៅ​ទៀត។ </div><ul class="nav nav-pills">
<li><a href='index.html'>សុភាសិត</a></li>
<li><a href='PRO17.html'>&lt;</a></li>
<li><a href='PRO.html'>១៨</a></li>
<li><a href='PRO19.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->