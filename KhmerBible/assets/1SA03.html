<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ សាំយូអែល ទី ១ ៣</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>សាំយូអែល ទី ១</a></li>
<li><a href='1SA02.html'>&lt;</a></li>
<li><a href='1SA.html'>៣</a></li>
<li><a href='1SA04.html'>&gt;</a></li>
</ul>
<div class="main">
 <div class='chapterlabel' id="V0"> ៣</div><div class='s'>ព្រះអម្ចាស់​ត្រាស់ហៅ​កុមារ​សាំយូអែល </div><div class='p'>
 <span class="verse" id="V1">១&nbsp;</span>រីឯ​សាំយូអែល ក្មេង​នោះ ក៏​ធ្វើ​ការងារ​ថ្វាយ​ព្រះយេហូវ៉ា នៅ​ចំពោះ​មុខ​អេលី ក្នុង​គ្រា​នោះ ព្រះបន្ទូល​នៃ​ព្រះយេហូវ៉ា​កាន់​តែ​ក្រ​ទៅ ឯ​ការ​ជាក់ស្តែង​ក៏​មិនសូវ​មាន​ជា​ញឹកញយ​ដែរ  <span class="verse" id="V2">២&nbsp;</span>នៅ​គ្រា​នោះ​ឯង មាន​ពេល​១​ដែល​អេលី​ដេក​នៅ​ដំណេក​របស់​លោក (សម័យ​នោះ ភ្នែក​លោក​បាន​ចាប់​តាំង​ងងឹត​ទៅ មើល​អ្វី​មិន​ឃើញ​ឡើយ)  <span class="verse" id="V3">៣&nbsp;</span>ហើយ​សាំយូអែល​ក៏​ដេក នៅ​ក្នុង​ព្រះវិហារ​ព្រះយេហូវ៉ា​ដែរ ជា​កន្លែង​ដែល​មាន​ហិប​នៃ​ព្រះ ក្នុង​កាល​ដែល​ចង្កៀង​នៃ​ព្រះ​មិន​ទាន់​រលត់​នៅ​ឡើយ  <span class="verse" id="V4">៤&nbsp;</span>នោះ​ព្រះយេហូវ៉ា​ទ្រង់​ហៅ​មក​សាំយូអែល ហើយ​សាំយូអែល​តប​ថា ប្របាទ  <span class="verse" id="V5">៥&nbsp;</span>រួច​ក៏​រត់​ទៅ​ឯ​អេលី​សួរ​ថា ខ្ញុំ​មក​ហើយ លោក​មាន​ការ​អី តែ​អេលី​ឆ្លើយ​ទៅ​ថា អញ​គ្មាន​ហៅ​ឯង​ទេ ចូរ​ទៅ​ដេក​វិញ​ទៅ សាំយូអែល​ក៏​ទៅ​ដេក​វិញ  <span class="verse" id="V6">៦&nbsp;</span>នោះ​ព្រះយេហូវ៉ា​ទ្រង់​ហៅ​ម្តង​ទៀត​ថា នែ​សាំយូអែល រួច​សាំយូអែល​ក្រោក​ឡើង ទៅ​ឯ​អេលី​សួរ​ថា ខ្ញុំ​មក​ហើយ លោក​មាន​ការ​អី តែ​អេលី​ឆ្លើយ​ថា កូន​អើយ អញ​គ្មាន​ហៅ​ឯង​ទេ ចូរ​ទៅ​ដេក​វិញ​ទៅ  <span class="verse" id="V7">៧&nbsp;</span>ឯ​សាំយូអែល​មិន​ទាន់​ស្គាល់​ព្រះយេហូវ៉ា​នៅ​ឡើយ​ទេ ព្រះបន្ទូល​នៃ​ទ្រង់​ក៏​មិន​ទាន់​បាន​សំដែង​មក​ឲ្យ​ដឹង​ដែរ  <span class="verse" id="V8">៨&nbsp;</span>រួច​ព្រះយេហូវ៉ា​ទ្រង់​ហៅ​ម្តង​ទៀត​ជា​គំរប់​៣​ដង​ថា នែ​សាំយូអែល​អើយ នោះ​សាំយូអែល​ក៏​ក្រោក​ឡើង ទៅ​ឯ​អេលី​សួរ​ថា ខ្ញុំ​មក​ហើយ លោក​មាន​ការ​អី ដូច្នេះ អេលី​ក៏​យល់​ឃើញ​ថា គឺ​ជា​ព្រះយេហូវ៉ា​ហើយ ដែល​បាន​ហៅ​ក្មេង​នេះ  <span class="verse" id="V9">៩&nbsp;</span>លោក​ក៏​ប្រាប់​ដល់​សាំយូអែល​ថា ចូរ​ឯង​ដេក​ទៅ បើ​ឮ​សូរ​ហៅ​ម្តង​ទៀត នោះ​ត្រូវ​ឆ្លើយ​ថា បពិត្រ ព្រះយេហូវ៉ា​អើយ សូម​ទ្រង់​មាន​ព្រះបន្ទូល​មក​ចុះ ដ្បិត​ទូលបង្គំ ជា​អ្នក​បំរើ​ទ្រង់ ប្រុង​ស្តាប់​ហើយ ដូច្នេះ សាំយូអែល​បាន​ទៅ​ដេក​នៅ​ដំណេក​ខ្លួន​វិញ​ទៅ។ </div><div class='p'> <span class="verse" id="V10">១០&nbsp;</span>លំដាប់​នោះ ព្រះយេហូវ៉ា​ទ្រង់​យាង​មក​ឈរ ហៅ​ដូច​ជា​ជាន់​មុន​ថា សាំយូអែល នែ​សាំយូអែល​អើយ នោះ​សាំយូអែល​ទូល​ឆ្លើយ​ថា សូម​ទ្រង់​មាន​ព្រះបន្ទូល​មក​ចុះ ដ្បិត​ទូលបង្គំ ជា​អ្នក​បំរើ​ទ្រង់​ប្រុង​ស្តាប់​ហើយ  <span class="verse" id="V11">១១&nbsp;</span>ដូច្នេះ ព្រះយេហូវ៉ា​ទ្រង់​មាន​ព្រះបន្ទូល​ថា មើល អញ​រៀប​នឹង​ធ្វើ​ការ​១​នៅ​ក្នុង​សាសន៍​អ៊ីស្រាអែល ដែល​នឹង​ធ្វើ​ឲ្យ​ខ្ទរ​ដល់​ត្រចៀក​ទាំង​សង​ខាង នៃ​អស់​អ្នក​ណា​ដែល​ឮ  <span class="verse" id="V12">១២&nbsp;</span>នៅ​ថ្ងៃ​នោះ អញ​នឹង​សំរេច​ទាស់​នឹង​អេលី តាម​គ្រប់​ទាំង​ការ​ដែល​អញ​បាន​និយាយ​ពី​ពួក​គ្រួ​លោក​ហើយ ចាប់​តាំង​ពី​ដើម ដរាប​ដល់​ចុង​ផង  <span class="verse" id="V13">១៣&nbsp;</span>ដ្បិត​អញ​បាន​ប្រាប់​លោក​ហើយ​ថា អញ​នឹង​ជំនុំជំរះ​ពួក​គ្រួ​លោក​ជា​ដរាប​ទៅ ដោយ​ព្រោះ​អំពើ​ដ៏​លាមក​ដែល​លោក​បាន​ដឹង​ពី​ពួក​កូន​លោក ជា​ការ​ដែល​នាំ​ឲ្យ​គេ​ត្រូវ​បណ្តាសា ហើយ​លោក​មិន​បាន​ហាម​ឃាត់​ដល់​គេ​ទេ  <span class="verse" id="V14">១៤&nbsp;</span>គឺ​ដោយ​ហេតុ​នោះ បាន​ជា​អញ​ស្បថ​ដល់​ពួក​គ្រួ​អេលី​ថា ទោះ​បើ​យក​យញ្ញបូជា ឬ​ដង្វាយ​ណា​មក​ថ្វាយ​ក៏​ដោយ គង់​តែ​មិន​បាន​ធួន​នឹង​អំពើ​ដ៏​លាមក​ដែល​ពួក​គ្រួ​លោក​បាន​ប្រព្រឹត្ត​ដែរ នៅ​ជា​ដរាប​ត​ទៅ។ </div><div class='p'> <span class="verse" id="V15">១៥&nbsp;</span>ស្រេច​ហើយ សាំយូអែល​ក៏​ដេក​ដល់​ព្រឹក រួច​បើក​ទ្វារ​ដំណាក់​នៃ​ព្រះយេហូវ៉ា តែ​ខ្លាច​មិន​ហ៊ាន​ជំរាប​ពី​ការ​ជាក់​ស្តែង​នោះ ដល់​អេលី​ទេ  <span class="verse" id="V16">១៦&nbsp;</span>ដូច្នេះ អេលី​ហៅ​សាំយូអែល​មក​ថា សាំយូអែល កូន​អើយ សាំយូអែល​ឆ្លើយ​ថា ប្របាទ  <span class="verse" id="V17">១៧&nbsp;</span>រួច​អេលី​សួរ​ថា ព្រះ​ទ្រង់​បាន​មាន​ព្រះបន្ទូល​នឹង​ឯង​យ៉ាង​ដូច​ម្តេច​ខ្លះ សូម​កុំ​លាក់​នឹង​អញ​ឡើយ បើ​ឯង​លាក់​ការ​អ្វី​នឹង​អញ ពី​គ្រប់​ទាំង​សេចក្តី​ដែល​ទ្រង់​បាន​មាន​ព្រះបន្ទូល​នឹង​ឯង នោះ​សូម​ឲ្យ​ព្រះ​ធ្វើ​ដល់​ឯង​ដូច្នោះ​ដែរ ហើយ​លើស​ទៅ​ទៀត​ផង  <span class="verse" id="V18">១៨&nbsp;</span>សាំយូអែល​ក៏​ជំរាប​ដល់​លោក​ទាំង​អស់ ឥត​មាន​លាក់​អ្វី​ឡើយ រួច​អេលី​និយាយ​ថា នោះ​គឺ​ជា​ព្រះយេហូវ៉ា​ហើយ សូម​ឲ្យ​ទ្រង់​សំរេច​តាម​តែ​ទ្រង់​គិត​ឃើញ​ថា​ល្អ​ចុះ។ </div><div class='p'> <span class="verse" id="V19">១៩&nbsp;</span>សាំយូអែល​កាន់​តែ​ធំ​ឡើង ព្រះយេហូវ៉ា​ទ្រង់​ក៏​គង់​នៅ​ជា​មួយ ហើយ​មិន​ឲ្យ​ពាក្យ​ទំនាយ​ណា​មួយ​របស់​លោក​ជ្រុះ​ធ្លាក់​បាត់​ឡើយ  <span class="verse" id="V20">២០&nbsp;</span>ឯ​សាសន៍​អ៊ីស្រាអែល​ទាំង​អស់​គ្នា ចាប់​តាំង​ពី​ក្រុង​ដាន់ រហូត​ដល់​បៀរ-សេបា​ក៏​ដឹង​ថា សាំយូអែល​បាន​តាំង​ឡើង​ជា​ហោរា​នៃ​ព្រះយេហូវ៉ា​ហើយ  <span class="verse" id="V21">២១&nbsp;</span>ក្រោយ​មក ព្រះយេហូវ៉ា​ទ្រង់​តែង​លេច​មក​នៅ​ត្រង់​ស៊ីឡូរ​ទៀត ដ្បិត​បាន​សំដែង​មក​ឲ្យ​សាំយូអែល​ស្គាល់​នៅ​ត្រង់​ស៊ីឡូរ ដោយសារ​ព្រះបន្ទូល​នៃ​ទ្រង់ ហើយ​ពាក្យ​សំដី​របស់​សាំយូអែល​ក៏​ឮ ផ្សាយ​ទៅ​ដល់​សាសន៍​អ៊ីស្រាអែល​ទាំង​អស់​គ្នា។ </div><ul class="nav nav-pills">
<li><a href='index.html'>សាំយូអែល ទី ១</a></li>
<li><a href='1SA02.html'>&lt;</a></li>
<li><a href='1SA.html'>៣</a></li>
<li><a href='1SA04.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->