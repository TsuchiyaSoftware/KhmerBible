<!DOCTYPE html>
<html lang="km" dir="ltr">
<head>
<meta charset="UTF-8" />
<!-- Bootstrap -->
<link href='css/bootstrap.min.css' rel='stylesheet' />
<link href='css/khmer.css' rel='stylesheet' />
<meta name="viewport" content="target-densitydpi=device-dpi, user-scalable=yes, initial-scale=1, minimum-scale=1, width=device-width"/>
<title>ព្រះគម្ពីរខ្មែរបកប្រែចាស់ ១៩៥៤ របាក្សត្រ ទី ១ ២៣</title>
<meta name="keywords" content="ព្រះគម្ពីរខ្មែរបកប្រែចាស់ ១៩៥៤, khm, Holy Bible, Scripture, Bible, Scriptures, New Testament, Old Testament, Gospel" />
</head>
<body dir="ltr">
<ul class="nav nav-pills">
<li><a href='index.html'>របាក្សត្រ ទី ១</a></li>
<li><a href='1CH22.html'>&lt;</a></li>
<li><a href='1CH.html'>២៣</a></li>
<li><a href='1CH24.html'>&gt;</a></li>
</ul>
<div class="main">
 <div class='chapterlabel' id="V0"> ២៣</div><div class='s'>មុខងារ​របស់​ពួក​លេវី </div><div class='p'>
 <span class="verse" id="V1">១&nbsp;</span>រីឯ​ដាវីឌ កាល​ទ្រង់​មាន​វ័យ​កន្លង បាន​ស្កប់ស្កល់​នឹង​ព្រះជន្ម​ទ្រង់​ហើយ នោះ​ទ្រង់​តាំង​សាឡូម៉ូន ជា​ព្រះរាជបុត្រា​ឡើង ជា​ស្តេច​លើ​ពួក​អ៊ីស្រាអែល  <span class="verse" id="V2">២&nbsp;</span>ទ្រង់​បាន​ប្រមូល​ពួក​អ្នក ដែល​ជា​កំពូល​លើ​សាសន៍​អ៊ីស្រាអែល​ទាំង​ប៉ុន្មាន ព្រម​ទាំង​ពួក​សង្ឃ និង​ពួក​លេវី​មក  <span class="verse" id="V3">៣&nbsp;</span>ឯ​ពួក​លេវី នោះ​បាន​រាប់ ចាប់​តាំង​ពី​អាយុ​៣០​ឆ្នាំ ឡើង​ទៅ​លើ ហើយ​ដែល​រាប់​ម្នាក់ៗ​គ្រប់​គ្នា នោះ​មាន​ចំនួន​៣​ម៉ឺន​៨​ពាន់​នាក់  <span class="verse" id="V4">៤&nbsp;</span>ក្នុង​ពួក​នោះ មាន​២​ម៉ឺន​៤​ពាន់​នាក់ ដែល​ត្រូវ​ត្រួតត្រា​ការ ក្នុង​ព្រះវិហារ​នៃ​ព្រះយេហូវ៉ា ហើយ​មាន​៦​ពាន់​នាក់ ដែល​ជា​ចៅក្រម និង​សុភា  <span class="verse" id="V5">៥&nbsp;</span>មាន​៤​ពាន់​នាក់ ជា​អ្នក​ឆ្មាំ​ទ្វារ ៤​ពាន់​នាក់​ទៀត ជា​អ្នក​ច្រៀង​សរសើរ​ដល់​ព្រះយេហូវ៉ា ដោយ​ប្រដាប់​ភ្លេង ដែល​ដាវីឌ​បាន​ធ្វើ​សំរាប់​ការ​ច្រៀង​សរសើរ  <span class="verse" id="V6">៦&nbsp;</span>រួច​ដាវីឌ​ទ្រង់​ញែក​គេ​ចេញ​ជា​វេន​តាម​ពួក​វង្ស​របស់​លេវី គឺ​គើសុន កេហាត់ ហើយ​នឹង​ម្រ៉ារី។ </div><div class='p'> <span class="verse" id="V7">៧&nbsp;</span>ក្នុង​ពួក​កូន​របស់​គើសុន មាន​ឡាអាដាន និង​ស៊ីម៉ាយ  <span class="verse" id="V8">៨&nbsp;</span>ឯ​កូន​របស់​ឡាអាដាន គឺ​យេហ៊ីអែល ជា​មេ រួច​សេថាម និង​យ៉ូអែល ទាំង​អស់​៣​នាក់  <span class="verse" id="V9">៩&nbsp;</span>ឯ​កូន​របស់​ស៊ីម៉ាយ គឺ​សឡូមិត ហាស៊ាល និង​ហារ៉ាន ទាំង​អស់​៣​នាក់ នេះ​ហើយ​ជា​មេ ក្នុង​ពួក​វង្ស​ខាង​ឡាអាដាន  <span class="verse" id="V10">១០&nbsp;</span>ឯ​កូន​ស៊ីម៉ាយ គឺ​យ៉ាហាត ស៊ីណា យេអ៊ូស និង​បេរា​អ្នក​ទាំង​៤​នេះ ជា​កូន​ស៊ីម៉ាយ  <span class="verse" id="V11">១១&nbsp;</span>ហើយ​យ៉ាហាត ជា​មេ​ស៊ីណា ជា​អ្នក​បន្ទាប់ តែ​យេអ៊ូស និង​បេរា គេ​មិនសូវ​មាន​កូន​ច្រើន​ទេ បាន​ជា​គេ​រាប់​ទុក​ជា​វង្សា​តែ​១​វិញ។ </div><div class='p'> <span class="verse" id="V12">១២&nbsp;</span>ឯ​កូន​របស់​កេហាត់ គឺ​អាំរ៉ាម យីតសារ ហេប្រុន និង​អ៊ូស៊ាល ទាំង​អស់​៤​នាក់​នេះ  <span class="verse" id="V13">១៣&nbsp;</span>ឯ​កូន​របស់​អាំរ៉ាម គឺ​អើរ៉ុន និង​ម៉ូសេ ហើយ​អើរ៉ុន និង​កូន​លោក​ទាំង​ប៉ុន្មាន​បាន​ត្រូវ​ញែក​ចេញ ទុក​ជា​បរិសុទ្ធ​ជា​ដរាប​ទៅ ដើម្បី​នឹង​ដុត​គ្រឿង​ក្រអូប នៅ​ចំពោះ​ព្រះយេហូវ៉ា ព្រម​ទាំង​ធ្វើ​ការងារ​ថ្វាយ​ទ្រង់ ហើយ​សរសើរដំកើង​ដល់​ព្រះនាម​ទ្រង់​ជា​ដរាប​ទៅ  <span class="verse" id="V14">១៤&nbsp;</span>តែ​ឯ​កូន​របស់​ម៉ូសេ ជា​អ្នក​សំណប់​របស់​ព្រះ នោះ​បាន​រាប់​បញ្ចូល ក្នុង​ពូជ​អំបូរ​លេវី  <span class="verse" id="V15">១៥&nbsp;</span>ឯ​កូន​របស់​ម៉ូសេ គឺ​គើសុន និង​អេលាស៊ើរ  <span class="verse" id="V16">១៦&nbsp;</span>ជា​កូន​របស់​គើសុន គឺ​សេបួល ជា​មេ  <span class="verse" id="V17">១៧&nbsp;</span>កូន​របស់​អេលាស៊ើរ គឺ​រេហាបយ៉ា ជា​មេ ហើយ​អេលាស៊ើរ​គ្មាន​កូន​ប្រុស​ណា​ទៀត​ទេ តែ​រេហាបយ៉ា​មាន​កូន​ច្រើន​ណាស់  <span class="verse" id="V18">១៨&nbsp;</span>ឯ​កូន​របស់​យីតសារ គឺ​សឡូមិត ជា​មេ  <span class="verse" id="V19">១៩&nbsp;</span>កូន​របស់​ហេប្រុន គឺ​យេរីយ៉ា ជា​មេ អ័ម៉ារា ជា​អ្នក​ទី​២ យ៉ាហាសៀល​ទី​៣ និង​យេកាមាម​ទី​៤  <span class="verse" id="V20">២០&nbsp;</span>ឯ​កូន​របស់​អ៊ូស៊ាល គឺ​មីកា ជា​មេ និង​យីសយ៉ា ជា​ទី​២។ </div><div class='p'> <span class="verse" id="V21">២១&nbsp;</span>ឯ​កូន​របស់​ម្រ៉ារី គឺ​ម៉ាស់លី និង​មូស៊ី កូន​របស់​ម៉ាស់លី គឺ​អេលាសារ និង​គីស  <span class="verse" id="V22">២២&nbsp;</span>ឯ​អេលាសារ​គាត់​ស្លាប់​ទៅ ឥត​មាន​កូន​ប្រុស​ទេ មាន​តែ​កូន​ស្រីៗ ហើយ​កូន​ចៅ​គីស ជា​បង​ប្អូន​គេ​ក៏​យក​នាង​ទាំង​នោះ ធ្វើ​ជា​ប្រពន្ធ  <span class="verse" id="V23">២៣&nbsp;</span>ឯ​កូន​របស់​មូស៊ី គឺ​ម៉ាស់លី អេឌើរ និង​យេរេម៉ូត ទាំង​អស់​៣​នាក់។ </div><div class='p'> <span class="verse" id="V24">២៤&nbsp;</span>ពួក​នោះ​សុទ្ធ​តែ​ជា​កូន​ចៅ​របស់​លេវី តាម​វង្ស​នៃ​ឪពុក​គេ គឺ​ជា​មេ​លើ​វង្ស​នៃ​ឪពុក​គេ ក្នុង​ពួក​អ្នក​ដែល​បាន​រាប់​តាម​ឈ្មោះ​គេ​រៀង​រាល់​ខ្លួន ជា​ពួក​អ្នក​ដែល​ធ្វើ​ការងារ​ក្នុង​ព្រះវិហារ​នៃ​ព្រះយេហូវ៉ា ចាប់​តាំង​ពី​អាយុ​២០​ឆ្នាំ​ឡើង​ទៅ​លើ  <span class="verse" id="V25">២៥&nbsp;</span>ដ្បិត​ដាវីឌ​ទ្រង់​បាន​មាន​ព្រះបន្ទូល​ថា ព្រះយេហូវ៉ា​ជា​ព្រះ​នៃ​សាសន៍​អ៊ីស្រាអែល ទ្រង់​បាន​ប្រោសប្រទាន ឲ្យ​រាស្ត្រ​ទ្រង់​បាន​សេចក្តី​ស្រាកស្រាន្ត ហើយ​ទ្រង់​នឹង​គង់​នៅ​ក្រុង​យេរូសាឡិម ជា​រៀងរាប​ដរាប​ទៅ  <span class="verse" id="V26">២៦&nbsp;</span>ឯ​ពួក​លេវី គេ​មិន​ត្រូវ​ការ​សែង​រោង​ឧបោសថ និង​គ្រឿង​ប្រដាប់ សំរាប់​ការងារ​នៃ​រោង​នោះ​ទៀត​ឡើយ  <span class="verse" id="V27">២៧&nbsp;</span>ដ្បិត​តាម​ពាក្យ​បង្គាប់​ក្រោយ​បង្អស់​របស់​ដាវីឌ នោះ​គេ​បាន​រាប់​ចំនួន​ពួក​កូន​ចៅ​លេវី ចាប់​តាំង​ពី​អាយុ​២០​ឆ្នាំ​ឡើង​ទៅ​លើ  <span class="verse" id="V28">២៨&nbsp;</span>ពី​ព្រោះ​ការងារ​របស់​គេ គឺ​ឲ្យ​បំរើ​ពួក​កូន​ចៅ​អើរ៉ុន សំរាប់​ការងារ​ក្នុង​ព្រះវិហារ​នៃ​ព្រះយេហូវ៉ា ព្រម​ទាំង​នៅ​ទីលាន ហើយ​ក្នុង​បន្ទប់​ទាំង​ប៉ុន្មាន និង​ការ​សំអាត​របស់​បរិសុទ្ធ​ទាំង​អស់ គឺ​ជា​ការងារ​របស់​ព្រះវិហារ​នៃ​ព្រះ  <span class="verse" id="V29">២៩&nbsp;</span>ហើយ​គឺ​ជា​អ្នក​ធ្វើ​នំបុ័ង​តាំង​ទុក ម្សៅ​យ៉ាង​ម៉ដ្ត សំរាប់​ដង្វាយ​ម្សៅ ទោះ​បើ​ធ្វើ​នំ​ក្រៀប​ឥត​ដំបែ ឬ​នំ​ដែល​ចំអិន​ក្នុង​ពុម្ព ឬ​ដែល​ចៀន​ក្តី ហើយ​នឹង​ការ​វាល់​វាស់​ទាំង​ប៉ុន្មាន​ផង  <span class="verse" id="V30">៣០&nbsp;</span>គេ​ត្រូវ​ឈរ​រាល់​តែ​ព្រឹក ដើម្បី​នឹង​អរ​ព្រះគុណ ហើយ​សរសើរ​ដល់​ព្រះយេហូវ៉ា ព្រម​ទាំង​ពេល​ល្ងាច​ផង  <span class="verse" id="V31">៣១&nbsp;</span>ក៏​ត្រូវ​ថ្វាយ​គ្រប់​ទាំង​ដង្វាយ​ដុត ដល់​ព្រះយេហូវ៉ា នៅ​រាល់​តែ​ថ្ងៃ​ឈប់​សំរាក ថ្ងៃ​ចូល​ខែ និង​ថ្ងៃ​បុណ្យ នៅ​ចំពោះ​ព្រះយេហូវ៉ា​ជានិច្ច​តាម​ចំនួន តាម​របៀប​នៃ​ពេល​ទាំង​នោះ  <span class="verse" id="V32">៣២&nbsp;</span>ព្រម​ទាំង​រក្សា​បញ្ញើ ជា​ត្រសាល​ជំនុំ និង​ទី​បរិសុទ្ធ ហើយ​បញ្ញើ​របស់​ពួក​កូន​ចៅ​អើរ៉ុន ជា​បង​ប្អូន​គេ ដែល​សំរាប់​ការងារ​របស់​ព្រះវិហារ​នៃ​ព្រះយេហូវ៉ា​ផង។ </div><ul class="nav nav-pills">
<li><a href='index.html'>របាក្សត្រ ទី ១</a></li>
<li><a href='1CH22.html'>&lt;</a></li>
<li><a href='1CH.html'>២៣</a></li>
<li><a href='1CH24.html'>&gt;</a></li>
</ul>

<!-- jQuery (necessary for Bootstrap's JavaScript plugins) -->
<script src="js/jquery-1.11.1.min.js"></script>
<!-- Include all compiled plugins (below), or include individual files as needed -->
<script src="js/bootstrap.min.js"></script>
</body></html>

<!-- Localized -->